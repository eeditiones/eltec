<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HU00823" xml:lang="hu">
   <teiHeader>
      <fileDesc>
         <titleStmt>
            <title>A varchoniták : ELTeC edition</title>
            <author ref="viaf:59084200">Jókai, Mór  (1825-1904)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Takács Emma</name>
            </respStmt>
         </titleStmt>
         <extent>
            <measure unit="words">19821</measure>
            <measure unit="pages">84</measure>
         </extent>
         <publicationStmt><publisher ref="https://distant-reading.net">COST Action "Distant Reading for European Literary History" (CA16204)</publisher><distributor ref="https://zenodo.org/communities/eltec/">Zenodo.org</distributor><date when="2020-03-05"/><availability><licence target="https://creativecommons.org/licenses/by/4.0/"/></availability><ref type="doi" target="https://doi.org/10.5281/zenodo.3462435"/><!--Published as part of ELTeC--></publicationStmt>
         <sourceDesc><bibl type="digitalSource">
               <title>A varchoniták</title>
               <date>2003-03-29</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00800/00823"/>
               <respStmt>
                  <resp>Original Electronic Edition</resp>
                  <name>Király Péter</name>
                  <name>Pétery Kristóf</name>
               </respStmt>
               
               
            </bibl><bibl type="firstEdition">
               <title>A varchoniták</title>
               <author>Jókai Mór</author>
               <date>1857</date>
            </bibl><bibl type="digitalSource">
                     <title>Jókai összes művei, CD-ROM</title>
                     <idno type="isbn-10">963 9374 17 2</idno>
                     <pubPlace>Budapest</pubPlace>
                     <publisher>Arcanum</publisher>
                     <date>2001</date>
                  </bibl><bibl type="printSource">
                     <title>A varchoniták/A kalózkirály</title>
                     <author>Jókai Mór</author>
                     <pubPlace>Budapest</pubPlace>
                     <publisher>Unikornis Kiadó</publisher>
                     <date>1995</date>
                  </bibl></sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <reprintCount xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T1"/>
         </textDesc>
      </profileDesc>
      <revisionDesc><change when="2020-03-05">Checked by checkup script</change>
         <change when="2019-04-18"/>
      </revisionDesc>
   </teiHeader>
  <text>
      <body>
         <div type="chapter">
            <head>I.</head>
            <p> Krisztus születése után ötszáznegyvenötödik évben egy addig ismeretlen része a
               világnak kezdé a historikusok figyelmét magára vonni.</p>
            <p> Egy mesés világrész Ázsia belsejében, körös-körül kétezer mérföldnyi távolban minden
               tengerparttól, melynek magas hegyeiről a világ mind a négy részeiben lakók azt
               tarták, hogy ott a világ vége.</p>
            <p> E hegyek fehér ormai messze belátszanak Kína, Perzsia, India és Szibéria határaiba,
               szétágazva hosszú láncolatban.</p>
            <p> A rómaiak nevezik Imausnak, a csinek Altájnak, a perzsák Kafhegynek.</p>
            <p> Ezek ama mesés „aranyhegyek” – a földnek öve, melyek a pars mitológiában az istenség
               által érző idegekkel vannak ellátva; itt beszél Isten a földdel, midőn azt akarja,
               hogy az megrázkódjék az emberi bűnök terhe alatt, s tövisekkel, szárazsággal,
               viharokkal árassza el a népeket, vagy midőn azt akarja, hogy édes éltető melegség
               terjedjen szét fűbe, fába, s bőség és öröm tenyésszen az egész mosolygó világon. E
               hegyek talapzatában van azon roppant zafírkő, melynek visszfényéből támad az égnek
               azúrkék színe.</p>
            <p> Így szól a pars mitológia.</p>
            <p> De nem arany és nem smaragd terem azon hegyek keblében: ereik gazdagsága vas; a vad
               geoug nép – ahogy e nevet görög klasszikusok szokták írni – e bércek legrégibb ura,
               vassal szokott innen kereskedni, ha szabad így neveznünk a háborút.</p>
            <p> Valami tatár faj volt ez, fényűzésre, kényelemre éppen úgy hajlandó, mint ahogy
               munkára nem; házait más építé, földjeit más mívelte, selymét, bíborát idegen ország
               termé, neki csak az elvevésre volt gondja; még fegyvereit is más kovácsolta; valami
               kóbor nomádfaj, melyet leigázott, volt arra kárhoztatva, hogy az Imaus-hegyi
               vasbányákból előhozza a fegyvernek való ércet, s kardokat és nyilakat kovácsoljon
               belőle.</p>
            <p> Ezek voltak a varchoniták, a legelvetettebb, a legszegényebb valamennyi rabszolgafaj
               között, melynek még csak joga sem volt az élethez, nem hogy örömei lettek volna
               benne. Asszonyai nem ismerték a piperét, férfiai a kényelmet, gyermekeik felnőtt
               korukig nem jártak ruhában, törvényeik, isteneik nem valának, hajlék, épület kényelme
               hírben sem létezett náluk, bornak és kenyérnek még nevét sem hallák; ölhette őket,
               aki akarta, szabadon, mint más akármi vadat, kiket senki sem vesz számba.</p>
            <p> És mégis a varchoniták évről évre szaporodtak, és gyermekeik izmosaknak,
               életrevalóknak születtek, és hölgyeik szépek voltak, délcegek, erőteljesek, férfiaik
               mindegyike óriás, s a százéves kor náluk még csak öregségnek sem volt nevezhető, s ha
               nem volt is náluk vallás és világi törvény, de volt erkölcstisztaság.</p>
            <p> Egyszer egy varchonita nő geoug vadászoktól üldöztetve, ölében vitt csecsemőjét
               elrejté a bokrok közé, s maga ellenkező irányban kezde futni, hogy amazokat másfelé
               térítve, gyermekét megszabadítsa tőlük.</p>
            <p> A durva üldözők nemsokára lelőtték az anyát nyilaikkal, mint valami kártékony vadat,
               a csecsemő ott maradt a bokrok között.</p>
            <p> Hogy a keleti rege nem lopott eszméje a rómainak, arról eredete kezeskedik; az
               ismert világrészeken túl, hol Rómának még nevét sem hallák, egy vad, elnyomott, erdei
               közé szorított nép között ismételve lőn Romulus és Remus regéje.</p>
            <p> Egy nőfarkas meghallá a csecsemő sírását, s szoptatni kezdé azt. Ez időtől fogva
               kezdenek a farkasok mítoszi befolyással lenni a varchonitákkal rokon fajok
               eseményeire.</p>
            <p> Mikor már a gyermek megerősödött, s tudott futni és harapni, mint a többi kis
               farkasok, akkor ráakadtak nemzetebeli férfiak, s magokkal vivék azt, és átadva
               nejeiknek, azok felnevelék őt ember módra, s Bertezena nevet adtak neki.</p>
            <p> De benne volt már a fiúban a szabad vadállat teje, s midőn felnőtt és ifjúvá
               erősödék, s társaival együtt durva bőrkötényét maga elé kötve, a kovácsüllő előtt
               veré a szikrázó vasat, szikrázó gondolatok támadtak fejében.</p>
            <p> – Hát e fegyver nem volna olyan jó a mi kezünkben, mint azokéban, akik ezt velünk
               készíttetik? – monda egyszer egy pihenő órában izzadságaikat törlő társainak. – Hát
               azért készítünk mi láncot és kardot, hogy az elsőt mi viseljük, a másikat
               ellenségeink? Hát nincs jogunk nekünk megölni azt, aki bennünket öl? S használni azt
               a vasat, melyet magunk élesíténk? Mit veszthetünk mi, ha vesztünk? Van nekünk
               valamink, amiért drága az élet? Próbáljuk meg, jól metszenek-e a magunk kovácsolta
               kardok!</p>
            <p> Az ifjaknak tetszett a szó, a nők is biztatták őket, s a vének még emlékeztek
               boldog, rég elmúlt időkre, mikről apáik diadalmak meséit regélték nekik.</p>
            <p> Ott körülfogták Bertenezát, s áhítattal hallgaták szavait. – Testvérek! Íme,
               parancsolóink ismét kétszázezer kő vasat ásattak ki velünk, hogy két hó leforgása
               alatt negyvenezer kardot kovácsoljunk belőle. Ez terhes munka nekünk; de én tanácsot
               mondok, miként segítsünk rajta. Ha negyvenezer kardot készítünk, minden kard leend
               ötfontos. Készítsünk csak tízezeret, de legyen mindegyik húszfontos. Ez egyre megy,
               minden kard néggyel fog felérni, mert négynek a súlya lesz benne.</p>
            <p> A férfiak helybenhagyták a tanácsot, s mire a két hó lefolyt, elkészültek a
               húszfontos kardok.</p>
            <p> A geoug sereg is megérkezék, azokat átvenni. Büszke vezérük lóhátról beszélt a
               félmeztelen bőrkötényes varchonita rabszolgákkal, kiket rövidség okáért csak
               kutyáknak nevezgetett.</p>
            <p> – Te ősz kutya – monda egy kiszemelt vénnek –, lépj elő, hadd beszéljek veled!</p>
            <p> – Ez itt vezérünk, első emberünk, Bertezena – szólt az agg, az ifjúra mutatva.</p>
            <p> – Mit? Tinektek vezértek van, kutyák? Mióta választanak a farkasok maguknak
               fejedelmet? Mióta lehet valaki rabszolgák között legelső, akik mindnyájan utolsók?
               Mióta mertek ti magatoknak neveket adni, hogy egyiket a másiktól megkülönböztessétek,
               holott mindnyájan egyenlők vagytok? – No, tehát lépj elő, te első kutya! Hol a
               negyvenezer kard?</p>
            <p> Bertezena kinyújtá izmos karjait, melyek vastagok voltak, mint egy cserfaág,
               fölemelé nagy, büszke homlokát, hogy szinte oly magas volt gyalog, mint a tatár vezér
               lóháton, s elkezdé magyarázni a dolgot.</p>
            <p> – Dicső vezér, a kardok készen vannak, a kétszázezer font vasat mind kardnak
               kovácsoltuk; de hogy mesterségünket megjavítsuk, négy kardból készíténk egyet,
               húszfontosat tízezeret, ekként tízezer karddal annyi munkát lehet tenni, amennyit
               máskor negyvenezerrel.</p>
            <p> A tatár odavolt bámulatában.</p>
            <p> – Te nagy kutya! Tréfálni akarsz velem ugye, hogy így beszélsz? Mutasd azt a
               kardot.</p>
            <p> Bertezena odanyújtá a nehéz pallost a tatárnak, ki amint egyet vágott vele a
               levegőben, kiejtette azt a kezéből, s dühösen támadt az ifjúra.</p>
            <p> – Te veszett állat, hát azt hiszed, hogy lehet harcolni ez idomtalan vassal?</p>
            <p> – Azt majd mindjárt be is bizonyítom előtted – monda Bertezena, fölemelve a nehéz
               kardot, s könnyeden, mint egy pálcát megforgatá azt a feje fölött, s azzal úgy
               hasította vele ketté a tatárt, hogy fele jobbra, fele balra hullott.</p>
            <p> Erre általános csataordítástól zendült meg az erdő; a varchonita ifjak fölkapták a
               fegyvereket, nem volt az nehéz az ő kezeiknek, de nehéz volt a tatárok fejének;
               igazán négy kardot ért mindenik, mert azon az egy napon tízezer varchonita harcos
               negyvenezer geougot vert agyon az erdők közt.</p>
            <p> E naptól fogva nem készített a varchonita nép láncot magának és kardot az
               idegennek.</p>
            <p> Bertezena lett fejedelmük, s a geoug nagykhán azon vevé magát észre, hogy megszűnt
               az Imausnak ura lenni. Békét is hagyott a varchonitáknak, várva jobb időkre,
               mindaddig, míg Bertezena a khán egyik leányát megszeretve, azt nőül nem kérte.</p>
            <p> E vakmerőség haragra gerjeszté a nagykhánt; egy fegyverkovácsból lett fejedelem,
               kinek király korában sincs mit enni, az ő leányára meri vetni szemeit! Ezt nem lehete
               bosszulatlan hagyni. Rögtön fölülteté hadait, s kétszázezer lovassal megindult
               Bertezena nősülési kedvét elvenni.</p>
            <p> A varchoniták engedék őt hegyeik közé jönni, s mikor ott saját sokaságától nem bírt
               mozogni, bezárták völgyszorosaikba, s egy tíz napig tartó harcban kiirták hadát az
               utolsó emberig.</p>
            <p> A tatárfaj e csapástól fel nem bírt üdülni egész Dzsingiszkánig. Leszorult saját
               határai közé, tért engedve a varchonita nép kifejlődésének, s bár örökké harcot
               viselt vele, soha sem bírta azt többé legyőzni.</p>
            <p> E szittyafaj azután évről évre szaporodott, kibocsátott rajai majd hun, majd török,
               majd avar név alatt megismerteték magukat Perzsiával, Kínával és Európával; a kínai
               olcsó hadsorok omlottak fegyvereik alatt türelmesen, mint a lekaszált fű, s a kínai
               bölcsek nem győzik magasztalni császáraik jóvoltát, kik vassal nem bírván többé,
               aranylándzsákkal űzték vissza elleneiket. Érts alatta adófizetést.</p>
            <p> A varchonita nép megnagyobbodva, lassankint két részre kezde bomlani; az, mely
               Kínához közelebb volt, nevezte magát töröknek, amelyik Perzsiához esett, ogurnak.</p>
            <p> Helyzet, életmód és vallás lassankint különbözőkké tették őket; az ogurok a pars
               vallást vevék fel, az elemek, nap és csillagok imádatát; amazok maradtak durvább
               jelképeiknél, miket szinte nemigen nagy buzgalommal tiszteltek; az ogurok finomultak,
               nemesültek külső viseleteikben, házakat építettek, s azokat csínnal ékíték fel,
               hosszú hajaikat szalagok közé fonták, s szűk, testhez idomult öltönyt viseltek;
               amazok sátrak alatt laktak, státusbölcsészetük alapja levén, hogy oly nép nem
               harcolhat, melynek városai vannak; a melegebb éghajlat kényszeríté őket fejüket
               borotválni, s bő öltönyt viselni, végre a különféle szomszédokkal érintkezés még
               nyelvüket is úgy elkülöníté egymástól, hogy utóbb alig maradt egyéb nyoma közös
               eredetüknek a közös emlékeknél, mik firól fira maradtak: egyiknek hadi zászlója egy
               gyermeket szoptató farkas volt, másiké egy bőrkötény, melyet egykor Bertezena viselt,
               s melyet később diadalok emlékei, gyöngyök és drágakövek ékesítének, s hogy az ország
               fejedelmei megemlékezzenek eredetükről, mindkét népnél volt egy nagy ünnepnapja az
               évnek, melyen a fejedelmek és vezérek bőrkötényt kötve, az egész nép előtt egy
               megtüzesített vasdarabból kardot kovácsoltak.</p>
            <p> Az ogurokat különbözőkké tették elvált rokonaiktól a szelídebb hajlamok, költőibb
               vallás, nemesebb éghajlat, szabadabb szellem, békésebb foglalkozások, lovagiasabb
               harcok és leginkább írásismeretük, melynek sajátságos rúnáit maig is mindenütt
               feltalálni, amerre valaha jártak, az Irtisz és Jenyiszej mellett, durva obeliszkokra
               vésve, a sírokba elásott kardokon, arannyal kiverve, s nehéz pénzeiken.</p>
            <p> Ezek voltak amaz avarok, kiknek követei a hatodik század második félében megjelentek
               Justinián trónja előtt, kardjaikat felajánlva neki, ha számukra Európában hazát
               jelölend ki, s kiknek szövetségét a hetvenöt éves császár jó szóval és jó arannyal
               vásárlá meg, megtelepítve őket Pannónia rónáin, védfalul a longobárd foglalók rohanó
               árja ellen.</p>
            
            <p> Miért hagyták ők el őshazájokat, az Imaust, az arany hegyeket, a vastermő bércek
               országát? miért hagyták el a hont, melynek vasláncait Bertezena vasnál keményebb
               kezei összetörték? Miért vándoroltak idegen földre hazát keresni maguknak? Mit
               vétettek nekik az ősi biztos bércek, hogy megváltak tőlük ismeretlen földeket
               bevándorolni?…</p>
         </div>
         <div type="chapter">
            <head>II.</head>
            <p> Alkonyodva tekinte vissza a nap Irgana-Kon bércei mögül, a kék Túla partjain égtek
               az oltár-tüzek, a táltosok esti himnuszaikat éneklék.</p>
            <p> Az avar khagán, az ősz Oldamúr haldokolva feküdt sátorában. Országnagyjai, a gyulák,
               rhabonbánok és vezérek könnyezve álltak ágya mellett, a vénség ezüstre, az alkony
               sugárai aranyra festék hajfürteit, arcán csak a leáldozó nap fénye volt még az élet,
               a lélek útra készen állt már.</p>
            <p> – Lelkem könnyebbül és testem súlyosabb lesz – monda halk szóval az agg. – Adjátok
               kardomat, hadd támaszkodom reá; sokszor emeltem azt a csatákon, most emeljen engem az
               utolsó csatámban.</p>
            <p> S azzal elmélázott újra, s mintha lelke elmaradt volna az utolsó gondolaton, percek
               múlva ismét e gondolatnál sóhajta fel.</p>
            <p> – Csata, csata! Milyen szép lett volna meghalnom ott! Ott! A kardok csattogása
               között, a harci kürt rivallása mellett, a paripák dobogásainál. Hiába; megtagadta az
               élő Isten. Koszorútlan fővel fogok ülni, őseim között legutolsó.</p>
            <p> A rhabonbán csillapítva hajlott a haldokló ágya felé.</p>
            <p> – Ne zúgolódjál, Oldamúr. Még nem zöldült ki a tubafa ajtód előtt, mely a halottas
               házakat jelöli. S ha másnak dicső volt meghalni honáért, neked dicsőbb volt érte
               élned. Nem is leendesz őseid sorában utolsó. Fiad, dicső fajodnak nem rosszabb utóda,
               folytatni fogja nemzetünk történetét; adja az ég, hogy soha vége ne legyen annak.</p>
            <p> – Igaz. Fiam, Dalma fiam – sóhajta Oldamúr, s e gondolatnál még halványabb lett,
               mint azelőtt.</p>
            <p> E pillanatban fölnyilák a sátor szőnyegeit, s beléptek a jósló táltosok. Hivataluk
               valami közép volt pap és orvos között, ők voltak a nép jósai csaták előtt, énekesei
               csaták alatt és história-írói csaták után.</p>
            <p> A vén Fellengúr a haldokló elé lépett, oly vén volt már ő is, mint maga a khagán,
               sok jó és rossz napot láttak együtt feljőni és lemenni.</p>
            <p> – Mi hírt hozál a jóslatokból? – kérdé a khagán.</p>
            <p> – Légy készen halálodra, Oldamúr– szólt fejét meghajtva a táltos. Rövid időd van még
               csak élni. Ezt izeni Isten neked.</p>
            <p> – Meghajtom fejemet – szól Oldamúr átszellemült arccal. Mint fogadó az ég áldozatod
               füstjét?</p>
            <p> – Magasan szálla az fel, mint egy reszketeg szobor, s a fellegekkel egyesült, minek
               képleteiben mindenütt rád váró hősök alakját láttam.</p>
            <p> – Megkérdezéd-e a jósló szüzet a túlvilág felől?</p>
            <p> – Éppen most beszélte el álmát. Hét nap, hét éjjel feküdt aludva, eltemetve a
               sírban. Hetednapon fölébrede, s amit ezalatt a túlvilágon járt lelke látott,
               megdicsőült arccal beszélte el.</p>
            <p> (Ez egy sajátságos jóslat neme volt a szittya fajoknál, ideges fiatal szüzek,
               képzelethevítő szerek és szigorú böjt által bizonyos nemébe a letargiának merültek,
               hüvelykujjaikat összeszorított kezükbe fogták, s hanyatt fekve visszatarták
               lélekzetüket erővel, s ily helyzetben el hagyák magukat temetni, s néha hetek múlva
               ásatva fel, arcukra és keblükre kent balzsamok által fölélesztettek
               halálmerevségükből s beszéltek a sírban álmodott dolgokról. E jóslat nemét hítták „az
               elrejtőzésnek”.)</p>
            <p> – Mi hírt hozott a szebb hazákból? – kérdé Oldamúr.</p>
            <p> – Ott járt, hova őseid felszálltanak, Istenhez közel, az örökké virágzó mezőkön, hol
               a csatákon elhullt hőseink hófehér méneken nyargalva űzik a futócsillagot, s
               uralkodnak mindazon ellenségeiken, kiket a csatákban megöltek. Ott ültek őseid a
               szivárványok felett, arany királyi székeken, homlokaik körül csillagokból font
               koszorú. És íme, nyugot felől egy napsugáros felhő közeledék, melynek aranyos ködéből
               egy hófehér alak támadt elő, legtöbb csillaggal ősz feje körül; ki előtt mind
               fölkeltek a királyi székeikben ülő alakok s kezeiket fölemelve üdvözlék. E csillagok
               a nagy és nemes tettek, oh, király, és ez új alak te vagy.</p>
            <p> Oldamúr megdicsőült arccal rebegés:</p>
            <p> – Oh öröm, oh gyönyör!</p>
            <p> A rhabonbán és Fellengúr érzékenyen fogák meg a khagán kezeit.</p>
            <p> – Mit mondjak ősz apádnak odafenn? – szólt Oldamúr az elsőhez.</p>
            <p> – Mondd meg neki, hogy halálát száz ellen vérével bosszultam meg, kiket hozzá
               felküldék raboknak.</p>
            <p> – És fiaidnak mit mondjak, Fellengúr, kik előtted sírba szálltak?</p>
            <p> – Azt, hogy boldog azon apa, kinek fiai a hazáért estek el, s nem hull annak könyje
               gyermekei sírján.</p>
            <p> A khagán megszorítá barátai kezét.</p>
            <p> – Most menjetek, küldjétek hozzám fiamat, Dalmát, s hagyjatok vele magamra, míg
               ismét hívni foglak – e földön utoljára…</p>
            <p> A vezérek, országnagyok és vének mind kitakarodtak a sátorból, s utánuk belépett
               Dalma.</p>
            <p> Szép, karcsú, daliás alak, a fiatalság rózsaszínével arcán, minő tizennyolc éves
               gyermekeké szokott lenni. Nagy, bátor szemeiben királyi tűz heve lángolt, szabályos,
               nemes vonásain fájdalmas ihlettség honolt, bár a megilletődés gyöngébb vonalmait
               eltiltá arról a szigorúbb tekintet.</p>
            <p> Termetét, mely nyúlánk és karcsú volt, mint egy leopárdé, kettős selyemdolmány fedé,
               az alsó hosszú, térdig begombolt, sárga aranyvirágokkal, a felső rövid ujjú,
               hasított, bíborpiros aranyzsinórzattal; sűrű jáspisfekete hajfürtei három tömött
               tekercsbe voltak fonva, fehér gyöngyfüzérek közé, s végeiknél fogva felaggatva, s még
               úgy is vállain alul értek. Kezei, lábai oly kicsinyek, oly finomak, izmai oly
               gömbölyűek, idomzatosak, piros telt ajkai felett valami alig észrevehető hamv.</p>
            <p> Oldamúr odainté őt magához.</p>
            <p> – Jer közelebb, jer közelebb, fiam.</p>
            <p> – Meddig fogsz még fiadnak nevezni engem? – szólt Dalma. – Én leányod vagyok.</p>
            <p> A khagán szomorúan felsóhajtott.</p>
            <p> – Terhedre van, hogy férfinak neveltelek?</p>
            <p> – Nincs terhemre, apám. Karom megszokta forgatni a kardot és kelevézt, s ha kell
               küzdeni hozzám illő lovaggal a harcjátékon, vagy az oroszlánnal a vadászaton, vagy
               ellenséggel a csatamezőn, szívem sem gyöngébb, mint karom; de nem szokás ez: nem
               látom sehol, hogy nő férfi alakját viselné. Én nem irigylem a többi hajadonoktól sem
               mulatságaikat, sem öltözetüket, sem guzsalyaikat, de szeretném tudni mégis: miért
               vagyok én tőlük különböző?</p>
            <p> – E rejtély okának titokban kellett maradnia halálom órájáig. Ím, vedd át tőlem e
               titkot, és őrizd tovább, mert halálom órája jelen van.</p>
            <p> Dalma összerezzenve rogyott e szavakra atyja nyugágyára. A szót elfojtá ajkain a
               fájdalom.</p>
            <p> – Dalma, ne sírj – szólt intve a khagán. – A halál napja örömnap, s férfit siratni
               dísztelen. A titok, melyet rád bízok, két nemzet életének a titka. Az avar és török
               nép, amióta Bertezena meghalt, kétfelé szakadva, átkos meghasonlásban, örök harcokkal
               rongálta egymást. Ma győzött egyik, holnap a másik, s a hasztalan győzelmek növelték
               bár fejedelmeik hírét, de fogyaszták népeit. Egyszer úgy kifáradt mindkét nép a
               harcban, hogy nem volt, aki eltemesse halottait, s a diadalútról hazatérő Fejedelmek
               egyike sem talált saját országában egy ép házat, melyben éjszakára megszálljon. Itt
               lelkébe szállt mind a kettő, megszánva önfaját, s kemény szerződést kötött, mely
               megtiltá a további harcolást, s felszabadíta minden szomszédot, hogy amelyik e kötés
               ellenére hadat gyűjt, arra közerővel rárontsanak. A kötés vége az, hogy ha e két
               nemzet közül egyik fejedelmi családjának férfiága előbb kihal, annak országa szálljon
               a másik uralma alá, s így a varchoniták ismét egy Bertezenaivadék alatt egyesüljenek.
               E kötés óta harmadik ivadék ül a fejedelmi széken, a törökén Disabul, az avarén
               magam. Mindketten utolsó férfiai vagyunk családunknak. Sokáig nem született
               gyermekünk, sem neki, sem nekem, s az volt a kérdés, melyikünk éli túl a másikat? Ha
               én élem túl őt, népem szabad marad, ha ő él túl engem, népem rabszolga lesz. Ah,
               azok, kik e szerződést kötötték, nem gondoltak arra, hogy a rokonokból támadt
               ellenségek rosszabb ellenségek az idegennél, s hogy három emberélet alatt oly messze
               távoztunk egymástól, hogy örömestebb látnók a tatárt, a perzsát urunknak, mint a
               törököt, vad erkölcseivel, ördögimádó vallásával s zsarnoki szokásaival. Íme, azonban
               a férfikor delén túl valánk már, midőn egyszerre mindkettőnknek gyermekünk született
               – mindkettőnknek leány. Disabul e fölötti dühében minden leányt, ki azon évben
               született, a vízbe hányatott: én nyugodt lélekkel fogadtam, amit Isten adott, s íme,
               amidőn még senki sem tudott létedről, egyedül nőm, álomlátásban egy tündér szállott
               le hozzá, ki e szavakat mondá neki: „amit a vak sors eltévesztett, az ember akarata
               helyrepótolhatja: gyermeked nem született férfinak, legyen férfivá lelke által.
               Híreszteld el, hogy fiad lett, s neveld őt annak. Ha majdan erős lesz a csatákon,
               eszes a tanácskozásban, ki fogja mondhatni, hogy ő nem férfi! Az ég adand neki hírt,
               hatalmat, hős tetteket, s megengedi, hogy túlélje ellensége családját és nemzete
               megszabadítójának neveztessék.”</p>
            <p> Dalma kegyeletteljes ihlettel hallgatá atyja szavait, szemei emberfölötti erő
               lángjaitól látszottak sugárzani.</p>
            <p> – Az ég mondá, és én esküszöm, hogy úgy lesz – monda fölmagasulva, mint egy pálma
               vihar előtt.</p>
            <p> – Ne esküdjél korán.</p>
            <p> – Mindenki férfinak hisz. Kiálltam a próbákat csatákban és tanácskozásban. Ütközet
               hevében szereztem babért homlokomra, törvénytételben pálmaágat kezembe.</p>
            <p> – A legnehezebb próba még hátravan. Karodnak erejét megpróbálta a harc, eszed
               hatalmát a tanácskozás, még szíved van hátra: azt meg fogja próbálni a szerelem.</p>
            <p> – Nem tudom, mi az.</p>
            <p> – Még nem. De eljön az hívatlanul. Egynek észt, másnak kart adott a sors, szívet
               mindenkinek. Hiába mondja a virág: én nem akarok virágzani; a tavasz eljön, és a szív
               virágai kinyílnak.</p>
            <p> – Én ki fogom tépni e virágokat, még bimbókorukban. – Nem ismered fogadásod
               nagyságát, Dalma. Feláldozni vagyont, nyugalmat, feláldozni magát az életet, mind
               csekélység ahhoz képest, ami a szerelem feláldozása. Egy eldobott virág az mind, a
               túlvilági üdvhöz képest.</p>
            <p> – Semmi áldozat sem nagy, ha a hon élte van mérlegbe vetve.</p>
            <p> – Nemesen szóltál. Írasd fel e mondatot palotád minden ajtaja fölé, hogy olvashasd,
               akármerre tekintesz, mert egykor szükséged leend rá, hogy mindig szemeid előtt
               lássad. Még most e fogadás csak egy elvetett mag, de majdan óriási pálmatörzzsé fog
               felnőni, melynek viharokkal leend örök küszködése.</p>
            <p> – Legyen bárminő nagy, amit fogadék, megtartom azt. Én amióta éltemet tudom, csak
               egy szabályt tanultam ismerni: „Első a haza”! – Semmi sem elég nagy, hogy e névvel
               mérkőzhessék, nincs gondolat, mely mellette el ne vesszen: s ha megmentésére kell,
               hogy meg ne tudja senki női létemet, esküszöm, hogy amennyi tért kardom hegyével
               magam körül keríthetek, annyira közel hozzám nem jöend senki soha, s ha meghalok,
               átok alatt hagyom meg, hogy alakomat, úgy, ahogy meghűlt, porrá égessék. Hívasd a
               gyulákat, én esküdni akarok.</p>
            <p> – Aki jövendőkre fogad, az Istent hívja fel küzdeni. Én óhajtom, hogy esküdjél, és
               mégis félek tőle. Biztatnálak, ha nem akarnád, s ellenkezem veled, midőn kész vagy
               reá. Homlokomon izzadság gyöngyözik: oh, az nem a halál verítéke, hanem azon
               félelemé, hogy te gyönge leendesz ott, hol a harc bizonyos, és a győzelem
               bizonytalan. Oly helyzetben hagylak itt, melyre gondolni magam is szédülök; oly
               helyzetben, minőt nem teremte Isten, minőre nem gondoltak az emberek soha. Isten
               gyengének alkotá a nőt, Isten szeretni alkotá a szívet; a természet legszentebb
               törvénye az, mely ellen fogadást tevél, s az alól nincs kivétel.</p>
            <p> – Én fejedelem vagyok, az emberek közül kivétel. Miért volna a fejedelem a
               legmagasabb az emberek között, ha nem azért, hogy csupán nemzetét szeresse? Miért
               állam legfelül, ha nem azért, hogy tudjon egyedül állani? Embereknek törvényt írt a
               természet: nekünk törvény a hon java. Én e törvényen kívül mást nem ismerek. Hívasd a
               gyulákat, én esküdni akarok.</p>
            <p> – Erős lelked megdöbbent. Jobb szeretném, ha szomorúan, ha csüggedt lemondással
               tennéd e fogadást. Az erős lelkeknek ellenségük a sors: a villám mindig a legmagasabb
               bérceket sújtja.</p>
            <p> – Kivéve azokat, melyek még a felhőkön is túl emelik fejöket. Engedd, hogy hívhassam
               vezéreidet.</p>
            <p> – Isten segítsen. Óhajtom e harcodat, pedig tudom, hogy a sorssal nincs fegyver
               küzdeni.</p>
            <p> – Van: – az erős akarat. Isten megírta útját a csillagoknak; embernek megengedé,
               hogy írja azt maga. Viharnak, tengernek, angyalnak és ördögnek van ura; az ember ura
               önmagának. Erezve a terhet, melyet vállaimra tettél, kétszerte erősebbnek érzem
               magamat.</p>
            <p> E szavaknál kipirult a férfilelkű gyermek arca, szemei villámokat szórtak, szilárd
               léptekkel járult a sátor szőnyegéhez, s a künn várakozó vezéreket és gyulákat
               behívta.</p>
            <p> Azok körülállták a haldokló khagán ágyát, a vénebbek legközelebb hozzá, az ifjabbak
               leghátul maradva. Oldamúr megfogta Dalma kezét. Nem reszketett az.</p>
            <p> – Vezérek, gyulák, rhabonbánok – szólt az agg meglassult, de meg nem törött hangon
               –, az idő végihez közelg: ez élet be lesz fejezve, hogy újra kezdődjék a másik. A
               haldokló ne gondolkozzék sírhalmáról, hanem azokról, akik élve maradnak itt. – Éltem
               nagy része országomé volt, utolsó órám egészen övé. A hon ege sohase maradjon
               naptalan. Midőn leszállok én, fiam helyembe kél. Midőn én a ravatalra fekszem, ő a
               trónra lép – leáldozó hold hadd lássa meg, mint kél utána a hajnalodó nap.
               Kiáltsátok, hogy „Éljen a khagán!”, midőn tudom, hogy ez nem nekem szól többé.</p>
            <p> A vezérek egyhangúan kiálták: – „Éljen a khagán!” s Dalmát térdeikre fektetett
               pajzsra emelték, annak jeléül, hogy fejedelmükké fogadták. – Az éltető hang oly
               szomorúan hangzott egy haldokló sátorában.</p>
            <p> – Harminc év előtt hallám e kiáltást – szólt Oldamúr Dalmához fordítva arcát. –
               Akkor nekem szólt az, most teneked. A te lépcsőid a trónhoz vezetnek fel, az én
               lépcsőim a sírbarlangba le.</p>
            <p> Ekkor a rhabonbánok közül egyik lépett Dalma elé.</p>
            <p> – Ifjú khagán, trónra lépted előtt, ősi szokásaink szerint mondd jelszavad, melyet
               palotád homlokára írassunk fel aranybetűkkel. Apád jelszava ez volt: „Többet ésszel,
               mint erővel.” Egy óra múlva a tiéd álland helyén; mi legyen az?</p>
            <p> Dalma komoly, ihletéstől áthatott arccal viszonzá: – „A hazáért semmi áldozat sem
               nagy.”</p>
            <p> A rhabonbán vevé kését, s egy négyszögű pálcára felrótta a mondatot, az ogur írás
               saját egyszerű betűivel, mik egymáson keresztül-kasul vágott egyenes vonásokból
               álltak.</p>
            <p> – E jelszó esküvés, melyhez uralkodásod napjai vannak mérve.</p>
            <p> – Hívjátok Istent! Esküszöm szavamra.</p>
            <p> Ekkor két gyula állt elő, két kivont kardot fejeik fölött keresztbe tartottak, s
               azokat hétszer összecsapva, csendesen kiálták:</p>
            <p> – Isten. Ormuzd. Jóél. Kinek jelképe kard, tűz és napvilág, légy jelen, és halld meg
               a nevedre tett esküt.</p>
            <p> Dalma a két kard alá állt, fölemelt jobbjával érinté azokat, s reszketéstelen
               hangon, elfogulatlan kebellel esküdött. – Esküszöm reád, Isten, Ormuzd, Jóél. Hogy
               népemért mindent föláldozok, ami enyém:éltet és halált, gyűlöletet és szerelmet. –
               Utáljam bármiként az életet, s óhajtsam a halált: ha népem kívánja, hogy éljek, élni
               fogok. Irtózzam a haláltól, s szeressek élni: ha népem javáért kell, hogy meghaljak,
               meghalok. Gyűlöljek bár, mint tűz gyűlöli a vizet, ha népem java kívánja, hogy
               megbocsássak: megbocsátok; és szeressek bár, mint ég szereti a földet, ha népem java
               kívánja, hogy feledjek, feledni fogok… Halld eskümet, és légy tanúm örökké. Isten,
               Ormuzd, Jóél.</p>
            <p> – Én is hallottam azt – szólt Oldamúr –, s a túlvilágon emlékezni fogok reá.</p>
            <p> – Vigyázz reám onnan felül – segíts, ha ingadozom; sújts le, ha elbukom.</p>
            <p> A rhabonbánok kimentek, s kürtszózat között adták hírül a népnek az új
               fejedelemválasztást. A csapatok üdvkiáltása felhallatszott a völgyek aljából.</p>
            <p> – Most járuljatok a vérszövetséghez, vezérek – szóltak a gyulák, s a középre
               kitették az ősi ereklyét, a szerecsendiókelyhet, melybe fejedelemválasztáskor
               egyesülni szokott a hét vezér vére, annak jelképeül, hogy ők is így egyesülendenek
               egy vérré, egy akarattá a nemzetért.</p>
            <p> A vezérek egyenkint odaléptek, késeik hegyével megszúrva karjaikat, a kehelybe
               csorgaták a kifolyó vért, ünnepélyes hangon mondva a hulló vércseppek felett:</p>
            <p> – Amint e vér kicsordult, akként omoljon vére annak, ki honához és fejedelméhez
               hűtlen lesz.</p>
            <p> Már hat vezér vére omolt a serlegbe, ekkor a hetedik lépett elő, egy délceg levente,
               sötét szemölde, szakálla úgy illett halovány arcához, melyet csak a csatában lehetett
               látni pirosnak.</p>
            <p> Most is éppen a perzsa határokról jött vissza, hol négy év óta járt a seregekkel, és
               sietve jött jelen lehetni az új khagán beiktatásán.</p>
            <p> Odalépett a serleghez ő is, s amint fehér karját megszúrta, s a bíbor vér
               felszökellt belőle, s ő szilárd érchangon ismétlé a véresküt, Dalma egyszerre
               felrezzent e csengő férfias hang hallatára, s amint meglátta a vezért, vére arcába
               szökellt egyszerre, reszkető ajkakkal, tétovázva szólítá meg:</p>
            <p> – Ki vagy te, hetedik vezér?</p>
            <p> Az ifjú fölveté sötét, búskomoly világú szemeit Dalmára. – Nem emlékezel reám? Én
               Elemér vagyok. Arcom változott-e, vagy szíved, hogy elfeledéd, ki gyermekkorodtól
               fogva leghűbb barátod volt?</p>
            <p> Dalma nyugtalan kebellel tudta rebegni: – Emlékezem, emlékezem.</p>
            <p> Elemér gyöngéden közelíte hozzá.</p>
            <p> – Nem jut-e eszedbe, midőn gyermek valál, kicsiny kis szőke fürtű angyal, én már
               nagyobb, vad, ábrándos fiú: együtt eljártunk jó anyád sírjához, én letéptem a virágot
               a szirt fokáról, te koszorúnak fűzted azt a sírhalomra, s ott sírtunk mind a ketten,
               és az oly jólesett… Emlékezel-e még? Dalma suttogva felelt:</p>
            <p> – Emlékezem, emlékezem – s lassan haldokló apja ágyához húzódék, mintha védelmet
               keresne nála valami kísértő rém ellen, s kezével tiltva inte Elemérnek.</p>
            <p> Oldamúr biztatva szóla hozzá.</p>
            <p> – Beszélj a múltakról, Elemér. Utolsó időm pillanatjai így múlnak el legkedvesebben
               tőlem, ha boldog emlékeiteket hallom. Ne sírjon, aki engem meghalni lát. Beszéld
               emlékeidet, hadd haljak meg bennetek élve.</p>
            <p> Elemér rajongó tekintettel fordult Dalma felé.</p>
            <p> – Midőn legelőször vadászatra bocsátanak bennünket, egymás mellett lovaglánk a futó
               dámvadat űzve. Egyszerre egy forrás mellett oroszlánnyomokra bukkantunk. Mint
               hagytunk fel egyszerre a dámvad űzésével, hogy oroszlánra vadászhassunk, mely szembe
               áll és élet-halálra küzd méltó tusát: király, király ellen! Félreloptuk magunkat a
               kísérőktől s felkerestük a fejedelmi állat berkét. Ez nem futott el, miként a dámvad:
               az első hívásra kijött barlangjából, megrázta aranyos sörényét, s dörgő ordítással
               felelt meg szavunknak. Te hevesen vágtattál felé, én meg akartalak előzni, az
               oroszlán a fejét földre fektetve, farkával kétfelől a földet korbácsolá, s azon
               pillanatban, midőn te kopjádat hajítád reá, felszökött, s lábadat megragadva, a
               földre ránta; te lábadat nem bírtad hirtelen lovad alól kiszabadítani, én hirtelen
               leszöktem paripámról, s megragadva két kezemmel az oroszlán száját, hátrarántottam
               azt, s míg te késedet szívébe döféd, én fejét torkig hasítottam. Emlékezel-e még?
               Dalma sápadtan rebegé:</p>
            <p> – Emlékezem.</p>
            <p> Oldamúr gyönyörteljes arccal inte Elemérnek, hogy szóljon tovább.</p>
            <p> – Mikor legelső csatánkba vittek mindkettőnket: ott álltunk egymás mellett, alig
               várhatva a csatakürt rivallását; keblünkben zajlott a vér, szemeinkben eddig nem
               ismert öröm tüze égett. Végre hangzott a riadó. A te arcod kigyulladt egyszerre, mint
               az éjszakai égés, nem néztél hátra, hanem csak előre. Keresztültörtél az ellenség
               legelső során, keresztül a másodikon, s egy pillanat múlva ellenségtől voltál
               körülfogva. Ifjúi heved elragadt, hogy észre ne vedd, miként az utánad jövők nem
               bírnak nyomodba érni. Az ellenség vad ordítással özönle körül, a kardok villogtak
               fejed körül, a nyilak pattogtak páncélodon, s a harc közepett ősz apád kiáltása
               hallatszott, ki kétségbeesetten tört feléd utat harcfejszéjével. – Ki küzdött akkor
               oldalad mellett? Ki volt az, ki pajzsával betakart, ki felfogta rólad a
               halálcsapásokat, ki biztatott, hogy ne csüggedj, s ahova gyönge volt a te csapásod,
               oda egy erősebbet sújtott, míg atyád mentésedre megérkezék? Emlékezel-e még?</p>
            <p> – Te voltál az, óh, jól emlékezem.</p>
            <p> – S midőn hosszú táborutakon elesteledve sátorod árnyában pihentél, fejed ölembe
               hajtva, s karod körülem fűzve; egyik csillag a másik után letűnt, egyik őrtűz a másik
               után kialudt, csak én virraszték álmaidnál ébren, hűségesen, emlékezel-e még?</p>
            <p> Dalma atyja keblére rejté arcát, fuldokolva: – Emlékezem, óh, hallgass, óh,
               hallgass!</p>
            <p> – Dalma! Te reszketsz – monda Oldamúr, gyermeke kezét megfogva.</p>
            <p> Dalma fájdalmasan rebegé:</p>
            <p> – Óh, atyám érzem fogadásom terhét!</p>
            <p> – Ily korán! – sóhajta Oldamúr. – Te küzdelemre hittad fel a sorsot, ím, az első
               szavadra megjelent. Nem gondolád, hogy az ifjú, ki négy év előtt mint jó barát, mint
               ikertestvér vált el tőled, négy év múltával sok lesz játszótársnak. Vigyázz ez
               érzelemre! Ma hálának nevezed azt, holnap szerelem lesz, befogadod, mint barátságot,
               mint testvérérzelmet szívedbe, s szenvedéllyé nő fel.</p>
            <p> – Már azzá nőtt – rebegé Dalma elfogult kebellel.</p>
            <p> – Úgy jaj neked, vagy jaj a hazának.</p>
            <p> – Jaj nekem egyedül. Esküm megtartandom – sóhajta a gyermek, s könnyeit elfojtva
               fölemelkedék apja nyugágyáról, s szilárd tekintettel fordult Elemérhez.</p>
            <p> – Vezér! Azok után, miket atyám felőled mondott, legmagasabb becsülésemre vagy
               érdemes. Ismerve lelked és karod erejét, ollyá tekintlek, mintha saját jobb felem
               volnál. Ezért megosztom veled fejedelmi hatalmamat, légy úgy tisztelve, miként én
               magam. Ítéleted annyit érjen, mennyit enyim, hogy ahol én nem vagyok, te ott lehess.
               Ha én keleten, te nyugaton, így országunk mindenütt boldog leend.</p>
            <p> Oldamúr megszorítá Dalma kezét.</p>
            <p> – Értelek, jól értelek.</p>
            <p> Elemér elcsüggedt fővel fogadta Dalma kitüntetését. Arcáról ismét eltűnt minden pír,
               s helyet foglalt rajta a búskomoly halványság.</p>
            <p> – Oh, khagán, rosszul jutalmazod hűségemet, midőn magadhoz hasonlóvá tész, s azt
               kívánod tőlem, hogy ott legyek mindig, ahol te nem vagy, mint az éj és nap, akik
               szüntelen egymást kerülik. Én nem tudok nevet adni az érzelemnek, amely tehozzád
               vonz. Örömest lennék árnyad, hogy soha el ne hagyhass, örömest lennék testőreid
               között a legutolsó, ki ajtód küszöbénél virraszt. Én nem ismerék soha sem anyát, sem
               testvért, sem szerető leányt; minden érzelmem csak körüled forog. Tetőled távol, fáj
               bennem a lélek, s midőn látlak, öröm fog el, minőt másutt nem érezek.</p>
            <p> Dalma parancsolt szívének, s hideg arccal, hideg szóval felelt:</p>
            <p> – Hagyd a gyermekkori rajongásokat, vezér. Hűségeddel nem személyemnek, hanem
               koronámnak tartozol ezentúl. Még ma eltávozol. Első utad leend Disabul királyhoz,
               kinek mint ennen képmásom tudtul adandod, hogy e napon az avar trónt elfoglalám.
               Figyelmeztetni fogod a régóta fennálló titkos szövetségre, mely Bertezena utódai
               között él: elmondod, hogy nyílt szív és testvéri kar tárul a hű szövetséges elé,
               kemény szív, acél kar vár az ellenségre.</p>
            <p> – Bízd reám, hogy lefessem előtte képedet, szeretni és félni fog téged egy
               pillanatban.</p>
            <p> – Most menj, az idő becses. Készülj utadra. Napnyugat előtt megindulj.</p>
            <p> Elemér még mindig ott állt a sátor közepén, rajongó tekintete folyvást Dalma arcán
               függött, mintha valamit kérne tőle.</p>
            <p> – Mire vársz még?</p>
            <p> – Egy baráti kézszorítást, Dalma. Négyévi távollét után e kegy nem illet-e meg
               engem?</p>
            <p> Dalma habozva, remegve nyújtá neki kezét, halkan rebegve:</p>
            <p> – Isten veled. – Szíve úgy dobogott, ajkai úgy remegtek. Elemér szívéhez és ajkaihoz
               szorítá a nyújtott kezet, melyen keresztül lelke lángja átömölni látszott Dalma
               arcába.</p>
            <p> – Míg nem hívatlak, addig vissza ne jöjj – szólt ez, erőt vevén szívén. – Isten
               veled.</p>
            <p> Elemér meghajtá térdét Oldamúr előtt, annak hideg kezét homlokához víve.</p>
            <p> – Haldokló fejedelem, leáldozó nap, rokonimat, kiket nem ismerek, ott fenn
               üdvözöld.</p>
            <p> – Ifjú vezér, támadó csillag, országomat, melyet elhagyok, megoltalmazd.</p>
            <p> – Vezérek, Isten hozzátok – szólt Elemér könnyes szemekkel széjjeltekintve, s
               hirtelen elhagyá a sátort; az őrszemek mindig távolabbról jövő kürthangja hirdeté,
               hogy egy vezér eltávozik.</p>
            <p> Dalma ott térdelt atyja előtt. Arca fehér volt, mint a márvány.</p>
            <p> – Elégült vagy-e velem? – kérdé suttogva tőle.</p>
            <p> – Nyugodtan halok meg – szólt az agg, s jobb kezét gyermeke fejére tevé. – Áldásom
               reád. Adjon az ég neked vaskemény szívet, sűrű harcot, örök győzedelmet, csatatéri
               halált. Legyen néped boldogsága oly nagy, hogy elfeledd miatta saját
               boldogtalanságod. Tegyen az ég urává minden ellenségeidnek, tegyen urává tenmagadnak.
               Légy erős koronád terhét viselni, mely egy főn sem volt oly nehéz, mint a tiéden
               lesz. Légy áldva még a túlvilágon is, mert amiről itt lemondasz, azon üdvöd még a
               mennyországban sem leled fel többé.</p>
            <p> Dalma arcáról minden vér elfutott, valami tündéri átlátszóság foglalta el a
               színtelen vonásokat, mikben emberfölötti erő és fájdalom volt kifejezve, szép feje
               meghajlott az áldás terhe alatt.</p>
            <p> – Vezérek! – szólt Oldamúr a körülállókhoz, kik tiszteletteljesen vonultak a sátor
               oldalaihoz, s most közelebb léptek.</p>
            <p> – Egy pillanat még, s én más eget, más napot fogok meglátni. Gondoljatok rá, hogy
               egykor találkozni fogtok velem, s én számon kérendem tőletek, amit rátok bíztam itt
               alant. Amott túl mindent föltalálunk: a napsugáros mezőt, a kedves rokonokat, az
               elválhatlan kardot, s a kedvenc paripát – csak a hazát nem sehol. Ez az élőknek
               marad. Az ég a megdicsőült lelkeké, de a hamvaknak is van joguk azon földhöz, melyben
               nyugszanak. El ne feledjétek, hogy apáitok sírhalmait rejti e föld, kik ott pihennek
               a négyszögű kövek alatt, velök eltemetett kardjaik mellett. Legyetek egyesültek; az
               avar fajnak csak egy félelmetes ellensége van: saját maga… Ki ne húzzátok a kardot
               hüvelyéből ok nélkül, és vissza ne dugjátok dicsőség nélkül… Vénekre bízzátok a
               hadizenést, ifjakra a békekötést… Ha győztök, tudjatok félni, ha vesztetek, tudjatok
               remélni; a szerencse elbízottá, a balsors elcsüggedtté ne tegyen benneteket… Ne
               legyetek zsarnokai a kisebbeknek, hogy rabszolgái ne legyetek a nagyobbaknak…
               Szeressetek mindent, mi szép, nagy és dicső – és azt – mi legszebb – legnagyobb – és
               legdicsőbb – a hazát – legjobban…</p>
            <p> E szavakkal szemeit csendesen lehunyta az agg, s kezét mellére bocsátá.</p>
            <p> A táltos e pillanatban belépett a sátorba, s reszketeg hangon szólt hozzá:</p>
            <p> – Oldamúr, az idő lejárt, készülj a hosszú útra! Oldamúr nem felelt. Szemei csukva
               voltak. Lelke a napsugártól aranyozott felhők között járt már, melyek megdicsőült
               hősök alakjaival tele úsztak az alkonyodó nap felé.</p>
            <p> Dalma érzé, hogy a kéz, melyet kezében tarta, elhidegült. – Ő halva van… – suttogá
               alig hallható szóval.</p>
            <p> Észrevétlenül jött rá a halál. Csak arra várt, hogy utolsó szavait kimondja. Úgy
               szenderült el, mint egy alvó gyermek anyja keblén.</p>
            <p> A férfiak zokogva tőrlék szemeiket.</p>
            <p> Ekkor Dalma fölállt, nyugodt, hideg arccal körültekinte rajtok, s erős hangon, mely
               ment volt minden emberérzelemtől, monda:</p>
            <p> – Vezérek és országnagyok. Takarjátok el a könnyeket. Férfinak sírni, s férfit
               siratni dísztelen. A halál napja örömnap, s úgy halni meg, miként ő itt előttünk –
               boldogság. Távozzatok, s küldjétek siratni az asszonyokat.</p>
            <p> A férfiak távoztukban bámulattól ellepve suttogák maguk közt:</p>
            <p> – Ez valóban keményszívű férfi leend. Miként szerette atyját, s a gyáva könnyet
               mégis visszafojtja.</p>
            <p> Dalma ott állt merően, összefont karokkal, míg mindenki eltávozott, egy könnycsepp
               nem jött szeméből. Midőn végre az utolsó férfi lépte is elhangzott, midőn egyedül
               maradt, reszketve omolt atyja holttestére, a fájdalom szívszaggató hangján
               kiáltva:</p>
            <p> – Atyám, atyám! – A könny záporként hullott szemeiből a holt ravatalára.</p>
         </div>
         <div type="chapter">
            <head>III.</head>
            <p> Egy sík puszta közepett világítnak a nomád török nép őrtüzei.</p>
            <p> A nagy próféta, még ekkor nem is született, s Mohamed buzgó hívei azon időben egy
               sötét, ijesztő, borzadályos eszmét imádtak – az ördögöt.</p>
            <p> Kitől minden nép borzad, s kit minden rossz kútfejének hisz, ők annak szentelék
               keblök vallásos érzelmeit; egy elbujdosott istenségnek tartva őt, ki elűzetett ősi
               trónjárói, s most szenved sötét fogságban, de egykor ki fog törni börtönéből, s
               visszafoglalja az eget, s megbünteti mindazokat, kik őt egykor szidalmazák, s
               fölemeli azokat, kik oltárain áldoztak:</p>
            <p> E sötét hitnek még most is vannak követői Perzsia legészakibb részein, kiket a
               mahomedanizmus sem tudott kiirtani.</p>
            <p> Az éjfél órájában, mikor a kaszás csillag feljött a láthatárra, akkor kezdődött a
               démon áldozata.</p>
            <p> Egy nagy fekete kő volt a puszta közepén felállítva, azon egy idomtalan rézbálvány,
               szétterpedt lábakkal, öblös hassal, iszonyúan feltátott szájjal, s négy szarvval
               homlokán.</p>
            <p> Midőn az éjféli csillag feljött, egyszerre kioltottak minden tüzet a sátorokban és
               mezőkön, a nép arcra vetette magát, a sötét éjszakában háromszoros ordítással
               kiáltva:</p>
            <p> – Astaroth!</p>
            <p> A harmadik üvöltés után a fekete oltárhoz léptek a máguszok, s meggyújtották alatta
               a tüzet. Az érc izzóvá lett lassankint, az éjben egyedül e rémséges vörös tünemény
               sugárza szét, a reszkető emberarcokba világítva, s száján és szemein szikrákat
               okádva.</p>
            <p> Kétféle áldozatot szoktak e bálványnak hozni. Az egyik volt a „keserű áldozat”, a
               másik az „édes”. Amazt adák neki, ha gyászünnep volt, imezt örömünnep alatt; amaz
               hálaadó, imez engesztelő áldozat volt.</p>
            <p> Hét állatot áldozának a természetnek mind a hét rendéből. A keserű áldozatnál csupa
               ártó állatokat, a férgek rendéből nadályt – a bogarakéból skorpiót – csörgőkígyót a
               csúszókból – egy cápát, egy ölyvet, egy tigrist és egy férfit.</p>
            <p> Az édes áldozatnál az élők szelídjei lőnek válogatva; férgek közül a bíborcsiga,
               bogarakból a pillangó, a kétéltűek közül a salamander, egy aranyhal, egy galamb, egy
               paripa és egy szűzleány.</p>
            <p> Oldamúr halálának hírére örömünnepet tartott a török nép. Keserű áldozat kellett. A
               halálnak szánt barmok, az embertől a nadályig erős hálókba burkolva az oltár
               párkányára voltak már állítva, a máguszok hosszú, háromágú villákkal álltak készen,
               azokat egyenkint az égő bálvány nyílt torkába taszítandók, csupán Disabul, a király
               megérkeztére vártak még, ki, úgy látszék, nagyobb ura volt a bálványnak, mint a
               bálvány őneki.</p>
            <p> Három disztonáló kürtszó nemsokára hírül adá a magára várató kényúr közelgését, ki
               fáklyakíséret nélkül, gyalog jött az áldozathoz, s csak akkor lőn észrevehető, midőn
               az izzó bálvány közelébe érve, annak fényétől megvilágosíttaték.</p>
            <p> Kemény, indulatteljes vonásait sűrű fekete szakálla tevé még zordonabbakká, levont
               szemöldei alól, mint két leskelődő orgyilok, villámlott elő két sötét szeme. Fegyver
               volt kötve oldalára jobbról-balról, annak bizonyságaul, hogy ő két kézzel szokott
               egyszerre harcolni.</p>
            <p> Kíséretében ott lehete látni Jagárt, a fehér hunok követét és Padmalanhát, az
               indukét, kik örökké udvarában tartózkodtak, minden évben megesketve Disabult, hogy a
               békét meg nem zavarja, sem velök harcot nem kezd, sem az ogurokkali kötését meg nem
               szegi, s örök ígéretek és fenyegetések tilalma alatt tartogatva a harcvágyó
               szörnyeteget.</p>
            <p> Disabul inte a máguszoknak, s azoknak kellemetlen bántó éneklése, zsongása között
               egyenkint az égő bálvány torkába hányattak az élő áldozatok, a bálvány irtózatos
               szája az elvesző állatok halálhangjaihoz képest majd zúgást, majd sziszegést, majd
               ordítást, majd emberkiáltást adott vissza.</p>
            <p> Disabul elégült arccal fordult emírjéhez, Kublájhoz, kinek hegyes szakálla
               előreállt, mint egy rúd.</p>
            <p> – Tehát Oldamúr meghalt, s a király, ki utána trónra ült, még gyermek?</p>
            <p> – Még fiatal, és sokáig élhet – viszonza Kubláj.</p>
            <p> – Astaróthra esküszöm: rövid élete lesz.</p>
            <p> Jagár meghallá a felkiáltást, s fejcsóválva monda: – Te azt nem tudhatod, nagy
               király.</p>
            <p> – De megtehetem.</p>
            <p> – Vétenél a szövetség ellen.</p>
            <p> – Ki kötötte azt? Én nem. Ősapám tevé; s azért, mert ősapám bivaly volt, én nem
               születhettem-e arszlánnak? Ha a kérődző állatok szövetséget kötöttek maguk között,
               hogy ezután csak füvet egyenek, én elütöttem közülök: én vérszopó vagyok.</p>
            <p> – Azt megmutattad, nagy Disabul. Ebéd végén mindig abban gyönyörködöl, hogy azon
               rabszolgáid fejeit rakatod tálaidra, akik felszolgáltak; most tizenhét esztendeje
               minden újon született leánygyermeket a vízbe fojtatál. Ez a te dolgod, Disabul. Saját
               népeddel magad parancsolsz, s ez ellen senkinek sincsen kifogása.</p>
            <p> – De már meguntam ezt. Nekem munka kell. Ez a sok apró nép, aki körös-körül lakott,
               mind elpusztult már, vagy elszaladt a világ végire. Minden ellenségemet megettem,
               csak szövetségeseim vannak hátra, s most arra várjak, ugye, hogy azok egyenek meg
               engem?</p>
            <p> – Emlékezzél reá, hogy az igazság legelső úr a földön. – Tehát az lesz igazság,
               nemde, hogy egy sima állú ifjonc, kinek nincs egyéb érdeme fölöttem, mint hogy
               szakálltalan, kiböjtöljön engem a világból, s én nagy kegyesen nézzem, mint egy indu
               bonc, mint hízik ő bele saját trónusomba, mikor kedvem van őt letaszítani a
               magáéról?</p>
            <p> – Megesküvél bálványod hitére máguszaid előtt.</p>
            <p> – Mit nekem papjaim és bálványaim? Parancsoljanak a másvilágon, e világ az enyim,
               itt azt kell akarniok, amit én akarok.</p>
            <p> – Ne feledd, hogy e szövetségre minden körüled lakó nép fejedelmei éber szemekkel
               néznek.</p>
            <p> – Vakulj meg velök együtt, hogy ne nézhessetek rá! Le fogjátok-e ugatni a sasokat az
               égből? Fenyegették-e valaha az egerek a párducokat?</p>
            <p> – Oh, nagy Disabul, nem jó az ellenségről megvetőleg szólni. Jusson eszedbe, hogy
               Omér khán két év előtt tevepásztor volt, s most fél Ázsia réme, s másik felének
               prófétája.</p>
            <p> – Réme a gyáváknak, s prófétája a bolondoknak. De fogadom, hogy én megnövelem
               prófétai hírét, és mártírrá teszem, s ha nem mutogattak még prófétát kitömve, majd
               mutogatok én egyet.</p>
            <p> – Akkor aligha fogsz ráérni, hogy erődet Dalma ellen fordítsd.</p>
            <p> – Te azt hiszed tán, hogy egyenkint hívogatom ki párbajra a nagy próféta
               dárdahordozóit? Én nem szoktam vesszővel hadakozni, ahova én ütök, az beomlik, ha
               mindjárt kőszikla is. Egyszerre három hadsereget küldék a lázadó rabszolga ellen, ki
               Tatárországot hatalmába keríté, mindegyik százezer emberből áll. Egyik Chorazan felől
               keríti el, a másik a tengeren kerül háta mögé, a harmadik egyenesen a sivatagon vág
               ellene keresztül. Ha a föld el nem nyeli, meg nem menekül tőlem. Azt pedig ne
               gondold, hogy ott megálljak, ahol őt levertem, amíg világ van jobb és bal felől.</p>
            <p> – Mit teendsz?</p>
            <p> – Mit teszek? Lekaszálom a földet, s ha kifogyok a földből, berontok az égbe. Nem
               akarok urat ismerni kívülem. Ti szüntelen vigyáztatok, hogy hadsereget ne gyűjtsek,
               mellyel álmos békéteket megháboríthassam. Ez az Omér, ez az elűzött pásztor
               királyfiú, ki egy homokpusztát kapott örökségbe, a ti vesztetekre növelte meg hírét.
               Midőn határaitokat kezdte fenyegetni, akkor híttatok fel engem, hogy gyűjtsek ellene
               hadat. Tudtátok, hogy arra én legkészebb leszek, mert én nem őrzöm városaim árkát,
               vetett füveimet, s szövőszékeimet, amik nálam mind nincsenek. Háromszázezer kardot
               adtatok kezembe. Azt hiszitek, hogy ebből rátok nem jut egy sem?</p>
            <p> – Szavaid fenyegetésképp hangzanak.</p>
            <p> – Én is úgy hiszem. A tatár népet eltörlöm ma, az ogurt holnap, a hindut holnapután,
               s még a fehér hun, és a kínai számára is lesz még nap az esztendőben. Elég egy úr a
               földön, lám az égen sincs több nap egynél. Ha meghaltam, akkor ám jöjjenek elő az
               apró csillagok, s osztozzanak meg az égen, de amíg élek, elbújjanak!</p>
            <p> – Ez azt teszi, hogy készüljünk a harcra. – Készüljetek a halálra.</p>
            <p> – Ah, nagy Disabul, te rosszul látsz sorsod végire. Mi okod van bennünket
               bántanod?</p>
            <p> – Az az okom van, hogy ti munkás nép vagytok, az enyim dologtól elszokott, nekem
               munkás rabszolgák kellenek. Nektek szép nőitek vannak, az enyimek szegletes fejűek,
               nekem szép rabnők kellenek. Nekem kardom van, nektek van fejetek, s nekem ez a fej
               kell, ha nincs egyéb!</p>
            <p> – Egyébre is fogsz találni, Disabul – erős karokra. Áldjon meg az ég – monda Jagár,
               s a hindu követtel együtt elhagyá a királyt.</p>
            <p> Ez kidühöngött kedéllyel fordult Kublájhoz, önelégülten mormogva</p>
            <p> – Nem megérdemelném-e, hogy bolondok közé legyen felírva nevem, ha egy hiú esküvés
               miatt elnézném, mint nő mellettem óriássá egy poronty, s mint tudakozódik utánam, ha
               nem haltam-e még meg? Midőn elég erőm van őt még gyermekkorában összezúzni.</p>
            <p> – Akinek hatalma van, annak joga van mindenhez, nagy király – felelt meghajtva magát
               az emír.</p>
            <p> – Mihelyt seregeink e lázadó Omért eltiporták, megviszed Dalmának hadizenetünket;
               vele semmi sem békít ki engem, sem ígéret, sem meghódolás. Egyetlen bűne az, hogy él.
               Meghaljon.</p>
            <p> E percben kürtszó hallatszék, s messziről kiálták: – Hírnök a tengerről!</p>
            <p> Néhány pillanat múlva egy félmeztelen, lerongyolt öltönyű férfi állt meg a királyt
               körülálló testőrök karéjában. – Uram, hatalmas Disabul – szólt a hírnök fogvacogva –,
               rossz hírt hozok.</p>
            <p> – Akkor jó lett volna, ha magadat ott künn hagyod! Beszélj hát gyorsan, ha rossz,
               legyen rövid.</p>
            <p> A hírnök nagy lélegzetet vőn, és beszélt:</p>
            <p> – Hajóidat, melyek hadseregedet a tengeren átszállíták, a tenger közepén vihar
               támadta meg. Elsüllyedt mind – a nép a vízbe fúlt – egyetlen gálya jutott a parthoz,
               azt is a sziklához vágta a hullám, magam menekültem meg úszva, az ottveszett
               seregből.</p>
            <p> – Dobjátok vissza, hogy legyen a többinél – ordíta Disabul.</p>
            <p> A katonák elragadták a hírnököt.</p>
            <p> – Oh, átkozott vihar! – kiálta szakállát tépve a király. Hogy fuss a világ végeig,
               és soha meg ne pihenj! Oh, átkozott tenger, hogy száradj ki, és láss tulajdon
               fenekedre! Hajóimat megettétek. Ezer árbocos, tízezer vitorlás hadam! Egész erdő a
               tenger közepére ültetve. Egy úszó város, aranyozott tornyokkal, lobogó zászlókkal,
               páncélos hadakkal minden, minden oda! Vitézeim a tengerfenekén fekszenek, gályáimat
               darabokban hányja ki a partra a hullám.</p>
            <p> A király őrjöngő fájdalommal tekinte szét, s meglátott egy katonát, kinek arca
               mozdulatlan maradt.</p>
            <p> – Miért nem sírsz, gazember? Nem jön könny szemeidbe? Katonák! Vigyétek, és
               tanítsátok meg sírni! Ezer árbocos hajóhadam! Egyik kezem van levágva… Inkább volna
               egyik kezem… – De mit – szólt újra visszatérő daccal. Maradt még két seregem. Semmit
               sem tesz. Elég erős maradtam még azért. Nincs semmi baj. Ha egyet elnyelt a víz,
               kettőt csak nem nyelt el a föld.</p>
            <p> Ismét kürtszó hallaték, és a kiáltás más oldalról.</p>
            <p> – Hírnök közelg.</p>
            <p> Nemsokára portól belepett harcos sietett a király elé, lelkendező szóval
               kiáltva:</p>
            <p> – Hatalmas király, a pusztáról jövök, hadsereged közül. – Mije hiányzik hadamnak,
               hogy oly sebesen jövél?</p>
            <p> – Semmije sem hiányzik, uram, csupán az élet. Hadseregedet a pusztában érte a Szamum
               irtószele, s homokfellegekkel temette el. Én az utócsapatok közül egyedül futottam el
               tevémen.</p>
            <p> Disabul mint a villámütötte fa állt sötéten e rémhírre.</p>
            <p> – Átok reád híredért, halálmadár! Hogy hoznák azok holt híredet, akiket te hirdetsz
               halottnak. Ez kemény csapás. Húszezer tevét, százezer harcost veszíték el ingyen,
               anélkül, hogy az ellenségből egy élet esett volna érte kölcsön… Azért sem sírok. Még
               van egy hadam. Ez a kettő úgyis csak szedett-vedett nép volt, merő csőcselék, csak
               meghalni jó: gyalázatomra lettek volna. Jól tették, hogy elvesztek. Úgy kellett
               nekik, mért nem siettek jobban. Oh, a chorazani sereg mindezt ki fogja pótolni!</p>
            <p> Alig mondá ki szavait Disabul, midőn harmadik kürtszó hallatszott, és kiálták:</p>
            <p> – Hírnök érkezett.</p>
            <p> Elsápadt, elhallgatott mindenki. Maga a király is némán, mereven bámult a
               sötétségbe, az érkező alakjára lesve, s visszarezzent, midőn egy halavány, pajzstalan
               alak tántorgott elé, tétova szemekkel, rebegő ajakkal.</p>
            <p> – Ne szólj! – Hörgé Disabul, elfedve arcát. – Pofád sápadt, mint ki sírból kelt föl…
               Légy átkozott, miért remegsz?… Gyűlöletes, reszkető ábrázat! Honnan hozod a rossz
               hírt? Égből cseppentél ide, vagy a tenger okádott ki téged is, hogy engemet
               rémíts?</p>
            <p> – Uram, Chorazanból jövök – hebegé a hírnök.</p>
            <p> – Némulj meg örökre… Mért nem tudtad vérrel befesteni arcodat, hogy ne lenne ily
               fehér?</p>
            <p> – Omér khánnal összetalálkozánk.</p>
            <p> – A végin kezdd… Győztetek-e?</p>
            <p> – Sereged elhullt. Magam vagyok utolsó, ki megmenekült a harcból.</p>
            <p> – Astarothra, nem vagy utolsó, mert nem menekültél meg! – ordíta Disabul, s kardját
               kirántva, kettéhasítá a hírnök fejét.</p>
            <p> Azután kiesett kezéből a kard.</p>
            <p> – Ég és pokol! Mindenem elveszett… mindenem, mindenem. Ez a szép hadsereg; a
               válogatott páncélos hadsereg, mely mint egy érc búzavetés terült el egyik hegyoromtul
               a másikig, arany pajzsaikon a nap tündökölt, dárdáik hegyével a leszakadó eget
               képesek lettek volna feltartani… e lovas dandárok, mik a széllel futottak versenyt, s
               ha nyilaikat kilőtték, elborították vele a napot, s ha őrtüzeiket meggyújták, mintha
               a föld tükrözte volna vissza az eget. E hétszáz elefánt hátán emelt tornyok, mik
               ijedelmei voltak a harcnak, e hős vezérek, csapatjaik élén, gyémánttal rakott
               fegyverzeteikkel, s e lobogó sátorok, mik a halmokat ellepték. Ez mind, mind csak
               álom? Tegnap volt, és ma nincs?!</p>
            <p> Disabul őrült álmodozással tekinte a levegőbe, határozatlan léptekkel tántorogva,
               mint egy holdkóros.</p>
            <p> Egyszerre elejtett kardjára talált lépni, s annak csörrenése felriasztá.</p>
            <p> – Ki tette ezt? – Ordíta, felkapva a kardot. – Ki harcol ellenem láthatatlan
               kezekkel? Te pokolbeli szörnyeteg Astaroth! Azért emeltelek ide, azért hizlallak itt,
               hogy így bánj velem? Te pokollal viselős fenevad, most fiaddz meg, s szülj nekem oly
               hadsereget, aminőt megettél, vagy oly dombot hányatok reád, hogy szarvaid sem
               látszanak ki belőle.</p>
            <p> A máguszok elszörnyedve rohantak a bálványt káromló király elé. A főmágusz eléje
               állt.</p>
            <p> – Szűnj meg szavaiddal, Disabul; ne haragítsd Astarothot még jobban.</p>
            <p> – Megharagított ő engem eléggé. Ellenségeim csúfja lettem. Ha az ogurnak láthatlan
               Istene van, legalább nem ad neki enni, miként én ez idomtalan alaknak itt.</p>
            <p> A máguszokföld alatti csöveken át tompa bőgést hallatának az izzó bálvány
               torkából.</p>
            <p> – Halld, Astaroth beszél – szólt a főmágusz Disabulnak. – Mi kell neki? – kiálta ez
               dühvel. – Ha éhes, tömjétek meg kaviccsal.</p>
            <p> A bálvány egyre bőgött.</p>
            <p> – Astaroth édes áldozatát kéri.</p>
            <p> – Ehetnék? Három hadseregemet ette meg, jóllakhatott vele; hamarább ihatnék rá:
               mondjátok meg neki, hogy igya ki azt a tengert, melybe gályáim süllyedtek.</p>
            <p> – Astaroth édes áldozatát kéri: a bíborcsigát, a pillangót, a salamandert, az
               aranyhalat, a galambot, a paripát és a szeplőtlen szüzet.</p>
            <p> – No, hát adjatok neki.</p>
            <p> – Astarothnak tizenhét éves szűz kell, mert a tizenhetes szám előtte szent.</p>
            <p> Disabul leverten hallgatá a máguszt.</p>
            <p> – Keveset beszélj, jó ember, mert keveset hallgatok. Tégy, amit akarsz.
               Háromszázezer hősöm halt meg; küldhetsz utánuk, ha akarsz, még háromszázezer
               asszonyt.</p>
            <p> – Szűz csak egy kell, de tizenhét éves.</p>
            <p> – Mit említed annyiszor? Hozass egyet.</p>
            <p> – Most tizenhét éve uram minden leányt a vízbe hányattál; aki akkor született, azon
               évből csak egyetlenegy él.</p>
            <p> – Tehát legyen azon egy Astarothé.</p>
            <p> – Bárki legyen is e szűz?</p>
            <p> – Ha apjának szeme fénye is és a világ szépsége, esküszöm, áldozat legyen!</p>
            <p> A máguszok egy része eltávozott, az áldozatra szánt szüzet elhozandók, a többiek
               azalatt meztelen hátaikat verve szeges szíjkorbácsokkal, ordíták Astaroth nevét. A
               nép körül a földön arcra borulva feküdt. Disabul ült egy leterített tevebőrön.</p>
            <p> Még tartott az éj, midőn a máguszok visszaérkezének az egyetlen tizenhét éves
               szűzzel, ki az országban élt, s megálltak vele a rémbálvány előtt.</p>
            <p> Halavány gyermeteg alak volt az, szenvedő vonásokkal, miket körülrepkedett
               szétbomolt hajzata, nagy kék szemeiben félelem ült, és holdas szenvedély. Hófehér
               ruháját termete körül csavargatá a szél, annak szelíd körrajzait tüntetve ki.</p>
            <p> Kubláj emír megrántá Disabul köntösét, s mondá:</p>
            <p> – Uram király, ez Halila, a te leányod.</p>
            <p> Disabul föltekinte, s ismét lesüté fejét. – Átok reá, miért nem fiam!</p>
            <p> Halila e pillanatig nem tudá, mi történik vele, de midőn a főmágusz intésére
               egyszerre fellángolt az izzó bálvány, tüzet okádva száján és szemein, s a lány
               megpillantá atyjának mogorva arcát, hirtelen kiragadá magát a máguszok kezéből, s
               Disabulhoz futva, annak térdeit átkarolá, s mintha sejtené, amit még bizonyosan nem
               tud, sikolt kétségbeesett hangon:</p>
            <p> – Atyám, segíts, engem bántani akarnak!</p>
            <p> – Bántottak engem is – szólt Disabul –, három hadseregem veszett el egyszerre.</p>
            <p> – Oh, de én nem bántottalak soha, miért engeded, hogy megöljenek?</p>
            <p> – Az ezen bölcs urak dolga. Ők tudják, mire kell véred Astarothnak? Beérhette volna
               harcosaimmal. Különben ők azt állítják, hogy e fenevad rézgyomrából egyenesen a
               mennyországba jutsz.</p>
            <p> – Oh, ne ölj meg rémítő szavaiddal, mielőtt a halál megölne. Hisz én nem szeretem az
               életet, és nem irtózom a haláltól. Itt vagyok, verjétek szívembe a tőrt, hajítsatok
               le magas kőszikláról, csak e rettenetes tűzbe ne vessetek, oh, én irtózom e
               haláltól!</p>
            <p> – De hát ki vállalja el helyetted azt? E pokolbéli királynak édes áldozat kell, s ha
               volna is kívüled valakinek egykorú leánya, melyik apa fogja idehozni saját gyermekét,
               hogy tégedet kiváltson? Mindenki szereti gyermekét, mégis csak legjobb lesz teneked
               meghalnod, kit apja gyűlöl.</p>
            <p> – Érzem, hogy gyűlölsz, és én nem adtam neked rá okot soha.</p>
            <p> – Te nem. Anyád adott rá okot, amiért szült.</p>
            <p> – Sohasem hallottam egy édes szavadat. Életemnek egyetlen örömnapja sem volt. Ha
               csecsemő koromban kivetettél volna a pusztára, valamely fenevad felnevelt volna
               gyermekének, s jobb apám volna, mint te vagy. Ha nem palotádban, hanem egy pásztor
               viskójában születtem volna, most tán egy tevehajcsár boldog neje volnék.</p>
            <p> – Miért nem vagy az? Én nem voltam rád büszke. Odaadtalak volna az első
               tevehajcsárnak, ki kezedet megkéri. Most nem fájna rád Astaroth foga, mert nem volnál
               hajadon.</p>
            <p> – Óh, hisz engem mindenki kikerül, mert jól tudják, hogy haragod van homlokomra
               írva, hogy aki engemet kíván, a te gyűlöletedet kívánja magának.</p>
            <p> – Egy ország veszett el miattad, hát ne gyűlöljön ez ország? Ha megfordítva állana a
               sors, s te volnál férfi és Dalma nő, most nem siratnám elveszett seregeim. Volna
               másik. Így meg kell hajtanom fejem, mely soha megalázva nem volt. Mit ér nekem
               szépséged, arcod, szemeid, termeted? Lennél inkább rút, törpe, kancsal és púpos –
               csak férfi lennél. Mit ér nekem, hogy angyal vagy? Lennél inkább ördög, de férfi…</p>
            <p> A bálvány megunta a sok beszédet, és bőgni kezdett. Disabul mérgesen fordult
               vissza.</p>
            <p> – Mondjátok Astarothnak, hogy ne bőgjön, mikor én beszélek. Áldozatát meg fogja
               kapni.</p>
            <p> Halila kétségbeesetten kulcsolta át atyja térdeit.</p>
            <p> – Atyám! Te nem engedheted, hogy engemet megöljenek, itt, szemeid láttára, oly
               irtózatos halállal. Ha emberi szív van benned, egy férget meg kell sajnálnod, melyet
               így megölnek, nem saját leányodat, kit térdeidtől hurcolnak el.</p>
            <p> – Jól van – monda Disabul. – Ne vádolj azzal, hogy kegyetlen vagyok. Ím, egy
               menekvésre nyújtok utat neked. Ha a nép közül, mely itt köröttünk áll, találkozik egy
               férfi, aki téged nejévé fogad: vízhordó, öszvérpásztor, vagy bármely rabszolga, kit
               szépséged bája s halálkínaid megindítnak, hogy kezedet megkérje tőlem, légy azé.
               Astarothnak nem kell nő, akit már férjhez adtak.</p>
            <p> Halila csüggedten, sértett szeméremérzettel hajtá le fejét.</p>
            <p> – Mindenféle emberek! – kiáltá Disabul. – Jöjjetek ide, lássátok e leányt, s
               nézzétek meg jól: az én leányom ő. Szép, nyájas és jó erkölcsű leány. Bizonyára jó
               asszony fog válni belőle. Ki akarja őt nőül venni? Szóljon, lépjen elő.</p>
            <p> Mély csend fogadta a felszólítást.</p>
            <p> – Nos? Senkinek sincs kedve hozzá? Én rangra nem tekintek, nem vagyok válogatós. Az
               elsőnek adom, aki szól. Senki sem szólt. Halila szégyen és halálfélelem miatt
               térdeire roskadt, s meggyalázott arcát kezeibe rejté.</p>
            <p> – Látod: senki sem akar nejévé fogadni – szólt Disabul. A főmágusz odalépett
               Halilához, s megfogta kezét.</p>
            <p> – Szeplőtelen hajadon, szállj lelkedbe és örülj, hogy tisztán jutsz Astaroth
               kebelére.</p>
            <p> Halila az égre emelve arcát és összekulcsolva kezeit, rebegé:</p>
            <p> – Te láthatatlan Isten, kinek lételét megholt anyám taníta tisztelni titkos
               magányunkban, kit annyiszor kerestem, midőn szenvedék, ki mindenütt jelen vagy, s
               védője vagy az üldözöttnek, ki szereted azt, akit senki sem szeret már! Egyetlen,
               soha el nem múló Isten! Légy velem! S ha van szemed meglátni szenvedéseim, legyen
               karod megmenteni belőlük!</p>
            <p> – Imádd Astaroth nevét, ki keblébe fogad! – riadt a leányra a főmágusz, félrántva őt
               térdeiről, s elborzadva rajta, hogy az áldozat idegen Istent hí segélyül.</p>
            <p> – Isten! Mindenható! – sikolta a leány, a földre vetve magát. – Ne hagyj el
               engem!</p>
            <p> A máguszok felkarolták őt, s rohantak vele a bálvány felé.</p>
            <p> E pillanatban egy magas, délceg levente lépett a középre, kezében olajág, oldalán
               kard. Bátran a máguszok közé lépett, s megfogva a leány kezét, visszatartá őt
               közülük, s biztatva szóla hozzá:</p>
            <p> – Ne félj. Nem hagy el soha, akihez kiáltál.</p>
            <p> E dalia volt Elemér.</p>
            <p> Halila égből szállt magas lénynek tekinté a délceg, bátor arcú ifjút, s kezét
               megragadva, kebléhez szorítá, s szólni nem bírt könny és elfogódás miatt.</p>
            <p> Elemér bátran körültekinte. Mindenki bámulva néze rá. – Hát nincs-e férfi az egész
               országban, hogy egy ártatlan nőnek sírni lehet? – kérdé merész, kihívó hangon.</p>
            <p> – Mit akarsz? – ordíta rá Disabul.</p>
            <p> – E hölgyet megszabadítani.</p>
            <p> – Szinte elkéstél vele.</p>
            <p> – Vártam felszólításod után, ha lesz-e férfi, ki kezét elfogadja? Nem volt. Vagy
               szeretni tudnak rosszul, vagy félni tudnak igen jól.</p>
            <p> – Nagyon jól tudták ők, hogy aki őt meg akarná menteni, magát vesztené el. Eredj
               dolgodra, botor fiú, s örülj rajta, hogy még fiatal vagy.</p>
            <p> Halila megrettent, hogy védője netalán megengedi magát rémíteni, s ismét visszalép.
               Átkarolta őt kétségbeesése teljes erejével.</p>
            <p> – Oh, ne hagyj elveszni engem! Ne taszíts el lábaidtól; végy nődül, én szeretni
               foglak, álmaid felett őrködöm, gondolatoddal uralkodhatol rajtam; rabnőd leszek, ki
               éjeket virraszt egy pillantásodért, kinek élete nem lesz kívüled, ki örömében hal
               meg, ha fölemeled, s lábaid porát csókolja, ha elgázolod.</p>
            <p> – Ne félj, megvédelek – szólt Elemér.</p>
            <p> – Hát tégedet ki véd meg? – kiálta Disabul, megzördítve kardját.</p>
            <p> – Oh, ne hagyd magadat elrettenteni – szólt a leány –, ha látnád félisteni alakodat,
               egy világgal mernél szembe szállani. E tekintethez nem férhet gyávaság, ez arc
               félelmet parancsolna még a puszták vadjainak is. Oh, meg ne rettenj, légy erős!</p>
            <p> – Ne félj. Ez olajág megoltalmaz téged – szólt biztató hangon az ogur levente. – S
               ha gyönge volna az olajág, megvéd e kard!</p>
            <p> – S ki vagy te? – ordíta Disabul –, ki oly fennen beszélsz, midőn előtted Disabul,
               mögötted Astaroth áll?</p>
            <p> Elemér büszke erőtudattal mondá:</p>
            <p> – Én az ogur nép követe vagyok. Kubláj suttogva mondá Disabulnak: – Uram, te
               elsápadál.</p>
            <p> – Igazán? – szólt ez tántorogva. – Észrevehetni arcomon? – s azzal erőt véve
               meglepetésén, újra kemény hangon kiálta: – Ha mennybéli követ vagy is, remegj, midőn
               előttem állsz.</p>
            <p> Hagyd a haragot Disabul – szólt Elemér. – Jól tudva azt, hogy te mennyire szoktad
               tisztelni a népjogokat, nem tartám fölöslegesnek az olajág mellé kardot is kötni s
               legjobb vitézeim közül kétezeret magammal hozni kíséretül. Kopjáik hegyét láthatod
               hátad mögött.</p>
            <p> A nap éppen akkor kezde pirkadni; Disabul amint hátratekintett, reszketve pillanta
               meg egy hosszú sor fénylő kopját a hajnal első sugáriban.</p>
            <p> – És nekem egy harcosom sincs többé – sóhajta magában.</p>
            <p> – Uram, ülj fel trónodra, mert reszketsz – szólt suttogva Kubláj a királyhoz. – Ne
               vegye észre ez idegen megaláztatásodat.</p>
            <p> Egyszerű emelvény volt a trón, két lépcsővel, tigrisbőrrel beterítve, melyet vastag
               kerekekre téve, mindenütt a király után szoktak gördíteni. Disabul csüggeteg
               léptekkel, elfojtott dühében reszketve tántorgott a trónig, s felült reá, és sötét
               arccal tekinte Elemérre, mintha ijeszteni akarná őt tekintetével. De látszott, hogy
               nem az fél, ki a trón előtt áll, hanem ki rajta ül.</p>
            <p> – Beszélj hát, mit hoztál? – szólt a követhez. – Vagy mit akarsz elvinni?</p>
            <p> – Ifjú khagánom üdvözletét hozom, ki atyja holta után trónra ülve, erről téged
               tudósítni kíván, s irántad való gondolkozása zálogképeit itt küldi általam.</p>
            <p> Ezzel egy utána jövő apródnak inte Elemér, ki szironyos szarvasbőr-vánkoson egy
               kenyeret és egy botot vitt a király elé.</p>
            <p> Disabul ajkába harapott, s szemei vadul forogtak.</p>
            <p> – Kenyeret és botot! – hörgé fogai közt. – Értem a célzást. Volna csak meg chorazani
               hadam, majd tudnám, melyiket válasszam?</p>
            <p> Elemér elvevé az apródtól a vánkost, s maga nyújtá fel Disabulnak a jelvényeket.</p>
            <p> – Egyik a jó barátság, másik az ellenségeskedés jelképe. Válassz közülök.</p>
            <p> – E kenyeret… – monda Disabul, s fogait csikorgatta, míg elvevé. – Elemér büszkébb
               volt, mint hogy Disabul gyűlöletkifejező torzvonásait nemes arca csak egy
               mozdulatával is megtorolja.</p>
            <p> – Khagánom örülni fog jó szándékodon.</p>
            <p> – Derék férfi khagánod? – kérdé Disabul keresztültörő gúnnyal, s a kezei közt
               összelapuló kenyéren látszott, mit gondol e percben Dalmáról.</p>
            <p> Elemér arca kigyulladt, midőn e kérdésre felelt, midőn Dalmáról kelle szólnia.</p>
            <p> – Félisten a harcban – angyal a baráti körben – egész ember a tanácskozásban. – Ha
               látod őt, szíved megáll a bámulat miatt – ha nem látod, utána megy a szeretet miatt.
               – Ha ellensége vagy, legyőz karja által – ha jó barátja, legyőz lelkével.</p>
            <p> Disabul arca sötétvörös lett e magasztalástól.</p>
            <p> – Az ég tartsa meg soká – hörgé keserves gúnnyal.</p>
            <p> – Kívánom egyúttal – szólt Elemér – hogy a régi szövetséget esküvéseddel tedd
               újjá.</p>
            <p> – Oh, kész örömmel – felelt Disabul, fújva dühében.</p>
            <p> – Hogy országunkat haddal sohasem fogod háborítni… – Esküszöm rá!</p>
            <p> – Hogy semmi velünk ellenséges néppel szövetséget nem kötsz.</p>
            <p> – Esküszöm rá!</p>
            <p> – Hogy trónodat, mely holtod után khagánunkat illeti, jogtalanul más kezére nem
               játszod.</p>
            <p> Disabul felugrott trónjáról, melle zihált, szemei vérben forogtak. Oly dühvel,
               minővel a kalitkába zárt tigris, engedelmeskedni kénytetve őrzője vasvesszejének,
               ordíta fel:</p>
            <p> – Esküszöm rá! Megesküdjem-e még arra is, hogy korábban meghalok, mint khagánod?</p>
            <p> – Az ég tartson meg tetszése szerint. Disabul lankadtan dőlt vissza trónjára.</p>
            <p> – Kérlek – szólt keserűen. – Esküdtess még meg valamire. Ha már benne vagyunk. Kérj
               tőlem valamit. Most jó kedvemben vagyok.</p>
            <p> Halila még mindig ott térdelt Elemér lábainál. Az ifjú észrevette esdő
               pillanatát.</p>
            <p> – Valóban, még egy kérelmem van hozzád. E hajadont, ki ótalomért folyamodott hozzám,
               senki se merje bántani: legyen szabad akarata, mehessen ahova akar, tehesse amit
               kíván, legyen szabad és sérthetetlen.</p>
            <p> Halila felsóhajtott, gondolván magában: „Ő nem kívánja, hogy övé legyek…”</p>
            <p> – Esküszöm rá, szabad leend – szólt Disabul.</p>
            <p> – Örömestebb lennék rabszolgálód – suttogá alig hallhatóan a leány, Elemér kezét
               ajkához szorítva.</p>
            <p> – És most a magas ég legyen oltalmazód, jó szomszéd mondá búcsúüdvözletét Elemér –
               ha netalán szükséged lenne ránk, csapatjaink nem messze lesznek tőled.</p>
            <p> Ez egyúttal figyelmeztetés volt Disabulnak, hogy vigyáznak reá.</p>
            <p> – Szép hajadon – szólt Elemér, fölemelve a lábainál ülő hölgyet –, a király szava
               megadta éltedet és szabadságodat, az ég adja meg boldogságodat is.</p>
            <p> – Az ég megadta azt – suttogá a leány –, de te ismét elvivéd magaddal! – S gyászoló
               epedéssel tekinte a távozó ifjú után, ki nemsokára levente csapatja élén távozni
               látszott a fölkelő naptól megaranyozott pusztán.</p>
            <p> Mély csend maradt eltávozása után.</p>
            <p> A népség hallgatva húzódott félre, a máguszok szomorúan állták körül bálványukat,
               mely világított, míg sötét volt az éj, s most feketén állt ott a fényes
               napvilágban.</p>
            <p> Disabul fejét tenyerébe hajtva, elborult arccal maradt ülve trónján. Senki sem meré
               őt háborítani.</p>
            <p> Egyszer azonban újra kardcsörgés hallalik, s az imént eltávozott hindu és fehér hun
               követek látszának visszatérni. – Magas király – szólt a hindu – még egyszer
               visszajöttünk, megtudni végső határozatod; a harc nem gyermekjáték; lehet, hogy
               megbántad hadizeneted; a napvilág gyakran más tanácsot ad, mint az éj; mi még egyszer
               felszólítunk békére.</p>
            <p> – Engedelmes férfiút találtok bennem – szólt Disabul megvető nyugalommal. – Letettem
               a háborúról. Pap leszek. Elmegyek boldog Arábiába keringelő barátnak. Még szóval sem
               akarok harcolni ellenetek. Szidjatok, csúfoljatok ki; én hallgatok.</p>
            <p> – Sőt dicsérünk határozatodért – szólt a hindu, nagyot tartva szavainak hatása
               felől. – Fejedelmeink örülni fognak, hogy szavaink súlyát tekintetbe vevéd.</p>
            <p> A hindu követ megelégült öntudattal húzódott vissza. – Majd vettem volna – szólt
               Disabul –, csak élne még chorazani hadam. A férgek azt hiszik, hogy ők ejtették el az
               oroszlánt, aki meg hagyja magát enni általuk.</p>
            <p> A többi követeket meglepé a király szokatlan engedékenysége; egy apró tömpe bajnok
               jónak látá e hangulatot hasznára fordítani, s kiválva a többiek közül, a trón elé
               lépett s fejét lehető magasra emelve, mondá:</p>
            <p> – Magas király! Én a csuvasz nép követe vagyok.</p>
            <p> – Ki az ördögöké? – kérdi bosszúsan Disabul.</p>
            <p> – A csuvaszoké, uram.</p>
            <p> – Sohasem hallottam hírüket.</p>
            <p> – Országunk hajdan a Bajkál-tóig terjedt, most e darab részt te bírod, nem adnád
               vissza?</p>
            <p> – Akár még a Bajkál-tavat is hozzá! – mondá csúfos nagylelkűséggel Disabul. – Van-e
               még, akinek valami kell? – kiálta fölemelkedve trónjában, s keserű jókedvvel
               széttekinte a nép között.</p>
            <p> Nehány paraszt összeszólalkozott, egyet kituszkolva maguk közül, az megrángatta
               csuháját, s Disabul elé lépve, rövid bölcsességgel szóla:</p>
            <p> – Uram, magas király! Nagyon sok rajtunk az adó, engedd el felét.</p>
            <p> – Igen szívesen! – szólt Disabul. – Hát te másik? A paraszt sarkában egy hivatalnok
               következett:</p>
            <p> – Uram, magas király! – Nekünk tisztviselőknek kevés a fizetésünk.</p>
            <p> – Legyen kétannyi! Jertek; kérjetek! No, csak bátran, állj elő, te vércseszemű,
               látom pofádból, hogy kell valami. Mi kell? Ne vigyorogj, gondolj ki valamit.</p>
            <p> A megszólított szurtos-lisztes legény szétmosolygott a levegőben, megvakarva
               tarkóját, mintha nem jutna hirtelen eszébe, hogy mit kérjen, s azzal ostoba képpel
               mondá:</p>
            <p> – Uram! Egy szélmalmom van, de igen rossz helyen.</p>
            <p> – Rossz helyen van? – monda gúnyos részvéttel Disabul.</p>
            <p> – Állítsd fel palotám udvarán, ott jó helyen lesz. Elő, ti többiek! Kérjetek,
               parancsoljatok. Mimet adjam oda. Kell e boglár valakinek?</p>
            <p> S azzal leszakítá boglárát süvegéről.</p>
            <p> – Netek! – kiálta, azt a nép közé vetve. – Kell kardom Hát övem kinek kell?
               Kormánybotom? Süvegem? Itt van, vegyétek! Osztozzatok meg rajta!</p>
            <p> S azzal egyenkint letépve magáról fejedelmi ékeit, a nép közé hányta azokat, mely
               civakodva osztozott meg rajtuk. Az erősebb elvette a gyöngébbtől, s ha egy felkapta,
               elvette tőle tíz, csak a legapróbb foszlány és töredék maradt meg a nekik szórt
               tárgyakból.</p>
            <p> A nép szertebeszélte, hogy a király ma különös jó kedvében van.</p>
            <p> – Nem maradt más, mint puszta testem! – kiálta Disabul, ruháit felszakítva, miután a
               nép eloszlott. – Hát ez kinek kell még? Ah! Amott látok két hullakeselyűt az égen
               meghallották szavam. Jertek! Tiétek vagyok!</p>
            <p> A téren senki sem volt már, a népség sátoraiba oszlott. A kétségbeesett királlyal
               nem maradt más, csak Kubláj és Halila.</p>
            <p> A leányka leült a trón zsámolyára, fejét tenyerébe hajtva. Kubláj odalépett
               Disabulhoz, s megfogá kezét.</p>
            <p> – Térj magadhoz, király, még nincs veszve minden. Disabul vadul tekinte szét, szilaj
               tekintete majd leányát, majd emírjét érte. Halila félve kelt föl a trón lépcsőjéről,
               s reszketve fogta meg atyja balkezét, míg Kubláj jobbját tartá.</p>
            <p> – Hát ti miért maradtatok itten? Nincs semmim, amire várjatok.</p>
            <p> – Még van országod – szólt az emír.</p>
            <p> – Még van szíved – suttogá Halila. Disabul szomorúan tekinte leányára.</p>
            <p> – Minek vagy itt? Szabaddá tettelek. Mehetsz, ahová akarsz.</p>
            <p> – Én itt akarok maradni tenálad.</p>
            <p> – Hm. Különös. Hogy a vér nem engedi az ember szívét meghűlni. Te nem hagytál el.
               Ezen nincs mit csodálnom. Gyermekem vagy, s ösztönnek engedsz. De hogy te is itt
               maradtál velem; te skorpiószívű udvaronc, te aranyos légy, ki csak addig dongsz, míg
               a nap süt, ezt bámulom.</p>
            <p> Kubláj mosolygott, alázatos képpel, minő azoké, kik mosolyogni szoktak, ha
               bántalmakat mondanak nekik.</p>
            <p> – Ez arra mutat, hogy napod még nem ment le végképp, s hogy én fel tudom azt újra
               hozni egedre.</p>
            <p> – Valóban? Tudsz hadsereget teremteni a puszta földből?</p>
            <p> – Le tudom győzni az ellenséget hadsereg nélkül.</p>
            <p> – Beszélj, hallgatok rád.</p>
            <p> – Menjünk félre. E leány ne hallja, amit mondok. Halila apja intésére a trón
               lépcsőjére visszaült.</p>
            <p> – Tudd meg tehát – szólt Kubláj –, hogy e hatalmas, dölyfös új khagán ellen, ki oly
               merészen küldözi hozzád izeneteit, oly gyanúm van, mely ha napfényre hozható, egy
               kardcsapás nélkül ledönti őt trónjáról, s téged ültet bele. – Mondd e gyanút.</p>
            <p> – Nem sejted-e? Én hiszem, okom van hinni, hogy a fiatal khagán, e félisten, ez
               angyal, ez egész ember – sem félisten, sem egész ember, még csak nem is férfi, hanem
               leány!</p>
            <p> Disabul új lelket látszott kapni e szóra.</p>
            <p> – Aranyba foglaltatlak e gondolatodért. Honnan gyanítod ezt?</p>
            <p> – Szokásom kétkedni, gyanakodni. Midőn Oldamúr udvaránál voltam mint követ, sokszor
               láttam e fiatal gyermeket, s ha többi kortársaival összehasonlítám, sokkal
               gyöngédebbnek találtam vonásait, karcsúbbnak termetét, bőrét simábbnak, mint férfiaké
               szokott lenni. Egyszer harcjátékon tréfából azt mondám neki: „Mily szép leány lett
               volna belőled, kár, hogy nem vagy az”. Dalma vérpiros arccal szökött fel e szóra
               helyéről. „Szeretnéd megtudni, ha férfi vagyok-e? – kiálta rám büszke tekintettel. –
               Jer, mérkőzzél meg velem.” S azzal a harcsíkra szólított, s amint ott paripáinkkal
               egymásnak rohantunk, úgy megöklelt dárdájával, hogy három ölnyire estem le lovamról.
               Három oldalbordám törött be, s én sajnosan kényszerültem megvallani, hogy e kar nem
               asszonyé!</p>
            <p> – Miről beszélsz hát? – kiálta bosszús türelmetlenséggel Disabul.</p>
            <p> – Csak hallgasd tovább. Itt rosszul ütött ki a kísérlet, más térre kellett vinnem
               gyanúmat. Közel nem lehete férni senkinek, embert nem tűr maga körül. Egyszer nők
               társaságában láttam meg őt. Az ország legszebb hölgyei voltak együtt: egy-egy nap
               mindegyik, oly bájolók, hogy láttokra maga a vénség is lángokra gerjed, hogy képesek
               volnának egy győztes hadsereg kezéből kiragadni a diadalmi zászlót. Dalma véletlenül
               jött a társaságba. Egy tizenhat éves ifjú meglepetve lett volna ennyi szépség
               láttára. Arcának lángba kelle jönni, szemeit zavartan kelle lesütnie, szemérmesen
               fordulni erre, arra, s egy-egy tétova szót rebegni ahhoz, kit legelébb meglát… A mi
               hercegünk ehelyett közönyösen lépett a hölgykoszorú közé, mindeniket külön nyájasan
               üdvözlé, bátran társalgott velök, s tekintetében nem volt semmi sóvárgás, arcán semmi
               melegség. Ez árulá el előttem! Ez nem lehet férfi szíve, így csak asszony nézhet
               asszonyok szemei közé. Disabul kedvetlenül mordult reá</p>
            <p> – Tehát ebből áll egész fölfedezésed? Ha titkodnak nincs egyéb bizonyítéka a
               szemeknél, az kevés tanúság.</p>
            <p> – Oh, uram, – szólt Kubláj ravasz értelmességgel –, a szemekből biztosabban lehet
               olvasni, mint a csillagokból. Nem figyeltél-e még menyasszony szemeire, midőn fejére
               tették a nászkoszorút, s aztán egy nappal később, midőn azt a főkötővel cserélték
               fel? Minő különbség a szemek között? Amaz még leányé volt, ez már asszonyé. Amaz
               félig csukott, rejtett világú, ez már nyílt és felragyogó. Avagy száz becsületes
               ember közül nem ki tudnád-e ismerni a gyilkost – szemeiből? Amazoknak nyugodt
               tekintetével ellenkezőleg nem megtalálnád-e imennek szemeiben azt a zavart, ijedős
               gondolatot, mely a bűntudatos lelket elárulja?</p>
            <p> – Tudományodért sokat adhatna valami bolond bölcs; mit ér az nekem, ha nem lehet
               bebizonyítani?</p>
            <p> – Ez csak ok a gyanúra, más azonban a mód azt napfényre hozni.</p>
            <p> – Mondjad.</p>
            <p> – Nőt kell neki adni.</p>
            <p> – S ki kényszeríthet arra valakit, ki kényszeríthet arra egy fejedelmet, hogy
               megházasodjék? S még ha tehetnők is ezt, meglehet, hogy ő elárulná magát a nő előtt,
               de a nő elárulná-e őt mi előttünk?</p>
            <p> – Két kérdésedre eggyel felelek. Leányodat kell hozzá nőül adni.</p>
            <p> – Bölcsen beszélsz.</p>
            <p> – Őt nőül ajánlva neki, ezt nem utasíthatja vissza. A leány szép, erényes és szelíd;
               királyi szülött. Semmi ok sincs őt el nem fogadnia. De van az ellenkezőre. A két
               fejedelmi család egyesítéséért ezt még a közjó is kívánni fogja. A varchoniták, kiket
               a gyűlölet annyi emberéleten keresztül elválasztott, a szeretet által újra
               egyesülnek. Saját országnagyjai fogják őt erőszakolni e házasságra.</p>
            <p> – Új vért öntöttél belém – szólt büszkén föllélekzve Disabul. – Meg nem menekülend
               kezeim közül.</p>
            <p> – E titkot senkinek se hagyd gyanítani, nehogy észrevegyék, s bennünket
               kijátszanak.</p>
            <p> – Még álmomban se hallja tőlem senki –, monda a király, s leányához fordult.</p>
            <p> – Szelíden bánj vele – súgja az emír –, hogy ellenünk ne szegüljön. Hadsereged
               nincs. Leányod szemeiben van minden fegyvered.</p>
            <p> Disabul megfogta leánya kezét, s szelíd arcot iparkodék ölteni, s beszédét, gyöngéd
               hangokra erőszakolta.</p>
            <p> – Te jó, te szelíd leány. Ne térdelj lábaimnál. Jer keblemre, és ölelj meg. Én jó,
               szerető apád vagyok. Ha szenvedtél eddig, az csak próbatét volt, mellyel szíved
               érzelmeit kísértém; ha úgy bántam veled, mint gyűlöletem elvetett tárgyával, azt csak
               erényed tisztító tüzének tekintsed: te tisztán jöttél ki belőle; midőn a halál
               torkába taszítálak, még akkor is szerettél; midőn mindenki elhagyott, még akkor is
               ragaszkodtál hozzám; midőn szabadon bocsátálak, hogy mehess, hová akarsz, még akkor
               is visszajöttél hozzám, hogy mellettem maradj. Jobbomon fogsz ezentúl ülni, trónomon
               és szívemben első helyen. Minden szenvedésedet százannyi örömmel pótolom vissza.
               Felmagasztallak úgy, hogy amint került eddig még a leghitványabb is, ezentúl örüljön
               a legmagasabb úr is, ha lábaid porát csókolhatja.</p>
            <p> Szegény leány, úgy örült ez édes szavaknak! Örömének terhét alig bírta elviselni.
               Zokogva borult atyja keblére.</p>
            <p> – Te engemet szeretni fogsz?</p>
            <p> – Szeretni nemcsak én, hanem azok is, kik előtt népek hajlongnak. Ha egy óra előtt a
               legutolsó rabszolgának sem volt kedve kezedet elfogadni, örüljön most a legnagyobb
               király, ha azt elnyerendi. Álmodjál szépeket. Álmodd azt, a mi legmagasabb,
               legmerészebb gondolatja lehet a léleknek, és én valósítani fogom ez álmodat.</p>
            <p> – Oh, én most is álmodom, álmodom és boldog vagyok – rebegé reszkető szóval a
               leányka, s gondolatjai az eltávozott leventét kísérték.</p>
            <p> Jobb lett volna nem álmodnia oly boldogan.</p>
         </div>
         <div type="chapter">
            <head>IV.</head>
            <p> „Legyen néped boldogsága oly nagy, hogy elfeledd miatta saját boldogtalanságod!”</p>
            <p> Ezzel áldá meg a haldokló Oldamúr utodát. Az áldás megfogamzott. Naponkint új öröm
               várt az ifjú uralkodóra; s az öröm, melyet mint fejedelem érzett, feledteté vele a
               fájdalmat, melyet mint nő viselt. Elemér távolléte által biztosítva érzé magát
               szenvedélye ellen, s erős határozata volt, őt sohasem hívni maga elé. Bármihez
               fogott, tetteit siker követte. A kard aranydicsőséget, kalapács és szántóvas
               aranypénzt és aranykalászt termeszte országának. A rokonfajok földére húzódtak
               megtelepülni, egyik város a másik után emelkedett folyamai partján, a kereskedők
               karavánjai bátorságos vidékein keresztül vették útjokat, s midőn ez idő szerint a
               kerek világ minden országait Isten sűrű csapásai látogatták, az övét kikerülte mind.
               A dögvész az egész emberiség számát felére leapasztá, az ő népe szaporodott.
               Szárasztó szelek, izgatott népvándorlások éhhalált támasztának a földön, az ő országa
               paradicsom volt, mely a körüllevő országokat is táplálta, nem volt szegény az egész
               hazában, s mintha még a lelkeken is áldás volna, még a bűn is elenyészett határairól,
               úgy, hogy midőn a rhabonbánok egyszerre három bűnvádlottat találtak az országban, e
               hallatlan eset elítélésére az országnagyok gyűlése hívatott össze, s előre beszéltek
               róla az emberek, mint valami gyászünnepről.</p>
            <p> Az egyik egy harcos volt, ki a csatából megszökött. A másik egy férfi, kit
               „névtelen” bűnnel vádoltak. A harmadik egy házasságtörő asszony.</p>
            <p> Az ítélőszék sorompói nyílt helyen voltak felállítva a Túla partján, fehér sátorok
               köröskörül, mik alatt heverészett a fehérbeöltözött nép; a fehér szín kedvence volt
               az ogurnak, a fekete gyászt csak a bűnösök viselték.</p>
            <p> A trón mennyezete is tiszta fehér volt, körülfűzve zöld levélkoszorúkkal. E népek
               minden fényűzése a tisztaságban állott.</p>
            <p> A tárogató-hangok jelenték, hogy a khagán jő.</p>
            <p> A nép tolakodva nyomult elé. Az üdvkiáltástól reszketett az ég. Dalma arca halovány
               volt, és mosolygott. Az az eltitkolt szenvedély mindig halványabbra festé azt, de az
               öröm, mely lépteit fogadta, mégis visszasugárzott rajta, s mentül féhérebb volt az
               arc, annál fényesebb volt rajta a mosoly. A nép tódulása nem engedte őt előre
               haladni. Aki egyszer meglátta, nem tudott tőle megválni. Az emberek meg voltak
               bűvölve tekintetétől, senki sem tudott számot adni róla, miért szereti őt oly nagyon?
               Végre levették őt lováról, s palotája kapujától kezdve egész a sorompókig a nép feje
               fölé tartott pajzsain, mint egy érchídon kellett végighaladnia.</p>
            <p> A könnytől nem látta a világot, midőn trónjába ült.</p>
            <p> – Uram, erősítsd meg szíved – monda neki a rhabonbán – e nap büntetésre virradt.</p>
            <p> – Mindig csak a bűnösöket keresitek föl. Nem tudjátok, hogy a büntetés jobban fáj
               annak, aki adja, mint annak, aki elfogadja. Miért nem keresitek fel egyszer az erényt
               is, s írnátok törvényeket, melyek nem büntetésről, hanem jutalmazásról szólnak?</p>
            <p> – Az erény jutalma önmagának, uram, vagy ha nem az, akkor nem erény. Nézd e férfit e
               lealázott homlokkal. Kérdjed bűnét, ő megmondja maga.</p>
            <p> A gyászba öltözött vádlott lehajtott fővel lépett Dalma elé.</p>
            <p> – Mit vétettél? – kérdé Dalma.</p>
            <p> – Megszöktem gyáván a táborból egy asszony miatt felelt az töredelmesen. – Öless
               meg. Úgy érdemeltem.</p>
            <p> – Őszinte vallomásod megmenti éltedet, de bűnöd megtorlásra vár. Bontsátok széllyel
               házát, tegyétek a földdel egyenlővé, ne lakjék fedél alatt, míg bűnét helyre nem
               hozza. Ha a legközelebbi harcban bátor leend, akkor építsétek fel házát újra.</p>
            <p> Ez volt a gyávák büntetése az oguroknál. A rhabonbán egy másik férfit hozott
               elő.</p>
            <p> – Uram! E férfi az ellenséggel cimborált, honárulással vádoltatik</p>
            <p> – Hazudsz! – kiálta Dalma, hevesen fölpattanva trónjáról. – E bűn nem létezik. Átok
               a hangra, mely annak nevet adott. Ember! Mondd, hogy nem vagy az, mivel vádoltatál.
               Nevezd inkább apagyilkosságnak, gyermekek megrontójának magadat, de ne adj példát e
               bűnre, mely Bertezena ivadéka előtt ismeretlen.</p>
            <p> A férfi nyugodtan felelt:</p>
            <p> – Nem ismerem e bűnt, mellyel vádoltatom.</p>
            <p> – Szeretem, hogy nevét sem mondod ki. Szólj, rhabonbán; ugye e bűnre nincsen törvény
               közöttünk? Mert eset nem volt rá soha.</p>
            <p> – Uram. Első honalkotóink, kik törvényeinket megírták, hosszú cédrusfa oszlopokra
               egy cikket írtak abba, mely szól a „névtelen” bűnről: – „Ha támad köztetek oly vétek,
               melynek most nincs neve, bízzátok annak ítéletét az Istenre. Állítsatok a síkra egy
               törpét egy óriás ellenében. A törpe a vádlott bajnoka, a vádlóé az óriás. Ha a
               vádlotté bukik, a bűnöst égessétek porrá, s nevét adjátok egy utálatos bogárnak, hogy
               amíg ember él, undorral mondja ki annak nevét.” A vád, íme, feltámadt, a bajnokok a
               sorompóban állnak.</p>
            <p> – E bűnt elhinni is bűn! – szólt Dalma elirtózva. Eközben a két bajnok a küzdtérre
               lépett, az egyik egy négy láb magas, zömök, hosszú bajuszú törpe volt, kurta keze, de
               hosszú dárdája; az emberek kötekedve kiabáltak utána:</p>
            <p> – Hová viszed, te dárda azt a fickót?</p>
            <p> Az óriás hét láb magas nyurga siheder volt, egy híres nagyevő, ki ülőhelyében meg
               tudott enni egy borjút, s mégis oly sovány volt, hogy a csontjait meg lehetett
               számlálni a ruháin keresztül.</p>
            <p> A gyulák feltartott kard alatt megesketék a bajvívókat, hogy Isten hatalmán kívül
               semmi bűbáj segítségökre nem leend, s azzal magukra hagyták őket.</p>
            <p> A harcosoknak szabad volt egymással tréfálózni.</p>
            <p> A törpe megállt a középen, megvetve lábát, mint egy cövek, s fölemelve gömbölyű
               fejét és gömbölyű szemeit, két ökölre fogott dárdával várt ellenfelére, míg ez hosszú
               léptekkel ácsorgá őt körül, megforgatva orra előtt a dárdáját.</p>
            <p> – Kis öcsém! – kiálta le hozzá fitymálva. – Láttál-e már cserebogarat tűre
               szúrva?</p>
            <p> – Könnyű neked lóhátról beszélni – válaszolt ez –, de majd leszállsz te onnan.</p>
            <p> – Hát szép porontyom, hasra fekügyem-e, s úgy harcoljak veled, hogy egyenlők
               legyünk?</p>
            <p> – Sőt, hogy egyenlők legyünk, fess célkarikát a gyomrodra, s amit azon kívül találok
               beléd szúrni, azt vedd úgy, mintha nem történt volna.</p>
            <p> Eközben a két harcos folyvást ellenkezett dárdáival, az óriás roppant döféseket
               intézett a törpe felé, ki azokat mindannyiszor félrecsapta, de midőn ez ismét vissza
               akart szúrni, már az óriás döfésen kívül esett.</p>
            <p> A törpe végre hátrálni kezde.</p>
            <p> – Ne menj oly messze, mert nem tudlak elolvasni.</p>
            <p> – Majd megtanulsz könyv nélkül is, jó léckirály. Köszöntetem a felhőket odafenn.</p>
            <p> – Kérlek, nagyon vigyázz, hogy rád ne hágjak. Azt nem venném lelkemre. Sikolts, ha
               csizmám orra közel lesz, mert szemeim, tudod, hogy nem látnak meg minden apró
               férget.</p>
            <p> – Kár, hogy hátadon nincsenek szemeid, hogy hátaddal is nézhetnél az égre, ha el
               fogsz esni – csúfolódék a törpe, ki szüntelen hátrálva a sorompó körül, egyszerre
               hirtelen visszafordult, s félreütve az óriás kopjáját, elveté a magáét, s mint egy
               kis vadkan sebesen alá futott, fejét annak térdei közé dugva, s vaskos karjaival
               megkapva lábszárait, olyant rántott rajta, hogy az óriás egész hosszában végigesett a
               fövényen, s nagy tenyerével megüté a földet.</p>
            <p> A nép riadalt kiáltott. A törpe kirántá az óriás kardját, s annak nyakára tette
               lábát.</p>
            <p> – Mit izensz fejednek, te hosszú láb.</p>
            <p> A gyulák és rhabonbánok erre közbeveték magukat, s félrevivék a bajvívókat.</p>
            <p> – A vádlott fel van mentve; az égnek hála, a bűnnek nincs neve – szólt az ifjú
               khagán könnyebbült kebellel. Ekkor a harmadik vádlottat hozták elő, egy nőt
               lefátyolozva.</p>
            <p> – Miért van e nő lefátyolozva? – kérdé Dalma.</p>
            <p> – Fátyola szégyenét takarja el; bűne házasságtörés.</p>
            <p> – E szokatlan bűn szokatlan büntetést igényel. Te rossz asszony vagy.</p>
            <p> – Nevezz szerencsétlennek, óh, khagán. Én szerettem nagyon.</p>
            <p> – Tudtál volna lemondani – szólt Dalma szigorún.</p>
            <p> – Az ég tanúm, hogy küzdöttem soká. Elrejtém magam elől, kiért tiltott szenvedélyem
               hevült, kértem, megesküdtetém, hogy hagyjon el örökre. Ő elhagyott, s én mindennap
               imádkozám Istenhez, hogy engedje őt elfelednem. Már győztesnek hittem magamat szívem
               fölött, nyugodt valék, kezdtem büszke lenni erényem diadalára, midőn egy reggelen
               elfeledék Istenhez imádkozni segélyeért, s ím, az napon a férfi, kit kerülnöm kelle,
               esküje ellenére előttem megjelent, s azon pillanatban vége volt lelkem erejének,
               elvesztém magamat.</p>
            <p> E pillanatban kürtszó hallatszék a sorompók előtt, s a nép közt egy ifjú közeledék
               lóháton a khagán trónja felé. Ez ifjú Elemér volt.</p>
            <p> Dalma összerendült őt meglátva, kit oly messze hitt, vére arcába futott. Azzal
               lihegő kebellel fordult a vádlott nőhöz, s tétova hangon mondá ki az ítéletet:</p>
            <p> – Asszony, én értem a kísértő pillanat hatalmát – mely erődet megtöré – s bűnöd
               vádja alól föloldalak!</p>
            <p> Azzal délceg, haragos tekintettel fordult Elemér felé, s indulattól csengő hangon
               kiálta:</p>
            <p> – Miért jövél vissza, mielőtt hívatálak!? Pedig szívének oly jólesett őt újra
               látni.</p>
            <p> Elemér elfogódottan járult a khagán elé. Dalma arcának szokatlan szigora elvevé
               bátorságát, alig hallható hangon rebegé:</p>
            <p> – Uram, amit rám bíztál, elvégezém, s ezennel a hatalmat, mellyel felruháztál,
               kezeidbe visszaadom, s többé nincs okom tőled távol lenni.</p>
            <p> „De van nekem”, gondolá Dalma, s míg szíve rég elfojtott örömek alatt repesett, s a
               kedves ifjút heves dobogásával üdvözölte, arca még szigorúbb vonásokat ölte.</p>
            <p> – Sajnálom, vezér, hogy szemedbe kell mondanom, miként lelked nem oly erős, mint
               karod.</p>
            <p> – Szidj, uram – szólt Elemér, felemelve szégyenpiros arcát. – Örömestebb állok
               előtted a szégyenpadon, mint tőled távol a diadalszekeren.</p>
            <p> – Miért jövél vissza?</p>
            <p> – Kérdezd meg a fecskét, miért tér vissza a tavaszhoz. A jó rhabonbán enyhébb
               fordulatot akarva adni a kínos jelenetnek, mely a nép előtt egy vezér arcát
               megalázta, közbeszólt:</p>
            <p> – Tán kedvesed van itt, kitől megválnod rosszul esik. Elemér nagy, búskomoly szemeit
               Dalmán felejtve, felsóhajtott:</p>
            <p> – Igen.</p>
            <p> Dalma arca kínosan vonaglott e szóra. „Elemér valakit szeret!” – gondolá magában, s
               bár meg kelle őt nyugtatni a gondolatnak, mégis fájt neki, hogy ő mást
               boldogítand.</p>
            <p> – Tehát vidd őt magaddal – szólt, félrefordítva arcát. Én beleegyezem. Most távozz
               előlem.</p>
            <p> Elemér tétovázva, elszorult kebellel lépett Dalmához közelebb, s oly suttogva, hogy
               más meg ne hallja, rebegé:</p>
            <p> – Oh, Dalma. Néhány szóm volna hozzád, titokban; hallgass ki engem.</p>
            <p> – Mit akarsz? Távozz előlem. Ha országos ügyeim végezém, hívatni foglak. Távozz
               előlem.</p>
            <p> Az utolsó intés oly indulatos hangon volt mondva, hogy Elemér felrezzenve állt föl
               féltérdeltéből, s zavarodottan hebegé:</p>
            <p> – Látni sem akarod arcomat?</p>
            <p> – Jelenléted felháborít! – kiálta Dalma lángra gyúlt arccal, s inte, hogy hozzák elé
               paripáját.</p>
            <p> Elemér szótlanul vonult vissza.</p>
            <p> Oh, igazat mondott Dalma: az ifjú jelenléte felháborítá őt, de nem haraggal, hanem
               szerelemmel. Szédülni kezde azon magasságban, melyre felemelkedék. A szerelem még
               csak akkor szerelem, ha félteni kezd.</p>
            <p> Az ég nem élő emberek számára van teremtve, tán a csillagok is lekívánkoznának onnan
               – ha szívük volna. Dalma feldúlt kedéllyel tért vissza palotájába. Izgatott szíve
               reszketett azon gondolatnál, hogy Elemérrel négy szem között titkos beszédre
               találkozni fog, s maga körül gyűjté udvara minden nagyjait, sorba veendő az országos
               ügyeket, hogy azok által mentül messzebbre halassza ez időt, s félve attól, amit
               óhajtott, sürgeté őket, hogy dolgaikat siessenek előadni.</p>
            <p> Ekkor egyszerre belép egy hírnök, jelentve, hogy Disabultól követ érkezett, s a
               khagán elé bocsáttatni kíván. Dalmának szinte jólesett most e közbejövetel.</p>
            <p> Felült trónjára, s inte, hogy vezessék elé a küldöttet.</p>
            <p> Kubláj volt az, kezén a király egyetlen leányát vezetve, talpig lefátyolozottan.</p>
            <p> Az emír földig hajolva közeledék a khagán elé; már az ajtónál elkezde hajlongani, s
               háromszor ismétlé azt, míg a trónig ért.</p>
            <p> – Üdvöz légy, ifjú fejedelem. Üdvöz légy még egyszer; üdvöz légy harmadszor is. – Te
               napja az égnek, pálmafája nemzetednek, hajnala a dicsőségnek. Légy általam köszöntve
               királyom nevében.</p>
            <p> Dalma összeráncolta szemöldeit, gondolva, hogy ettől félni kell, mert hízeleg.</p>
            <p> Az emír újrakezdé a virágos szókat, ájtatos kenettel ejtve beszédét</p>
            <p> – Ámde lehet nap hold nélkül? Élő fa virág nélkül? Hajnal hajnalcsillag nélkül? Oh,
               dicső khagán! Neved fényéből csak egy sugár hiányzik még, s ím, e sugárt királyom
               saját koronája ágaiból töré le, itt küldve általam számodra egyetlen leányát.</p>
            <p> S ezzel levevé a halavány, reszketeg leány fejéről a fátyolt. „Ez árulás!” – gondolá
               Dalma, s keblén mintegy önkénytelen mozdulattal szorítá össze palástját.</p>
            <p> Az emír éles szemei minden vonására figyeltek.</p>
            <p> – Jól tudjuk, oh, uram – folytatá ravasz alázatossággal –, hogy te dicsőséged magas
               érzetében elfeledéd azon kisebb érzelmeket, mik mindennapi embereket boldogítni
               szoktak. Te a nőarcot kerülöd, s szerelmet nem érezél soha. De lásd: e szűz
               alázatosan közeledik feléd; nem kívánja ő, hogy dicsőségedet megoszd vele, nem
               kívánja, hogy trónodra ültesd, elül ő annak zsámolyán is, s boldognak tartandja
               magát, ha egy mosolyodban részesülend. Nézd, miként remeg tekintetedtől.</p>
            <p> Jobban remegett Dalma az övétől.</p>
            <p> – Jer, fejedelmi leány – szólt Kubláj –, boruljunk e magas úr lábaihoz, s
               könyörögjünk előtte, hogy fogadjon el téged rabszolgálói legutolsójának.</p>
            <p> Dalma rendbeszedé lelki erejét.</p>
            <p> – Kelj föl, királyi hölgy. Előttem nem szokás térdepelni. – Oh, hagyd őt ott – szólt
               Kubláj végtelen alázatossággal. – Ha tudnád, mennyire boldog ő, hogy lábaidnál
               fekhetik. Születése óta tégedet tanult imádni. Én neveltem őt, kedvencem, szemem
               fénye volt, mert általa hívém a varchoniták kettészakadt országát ismét
               összeköthetni. Még név szerint sem ismer férfit kívüled, hogy téged ismerhessen
               egyedül. Te vagy ábrándjainak képe, álmainak neve, szívének egyedüli gondolatja.
               Engedd, hadd maradjon lábaidnál.</p>
            <p> Az országnagyok, látva, hogy Dalma mily hidegen, mily haraggal tekint a leányra,
               elkezdtek zúgolódni, végre oda lépett a rhabonbán.</p>
            <p> – Uram, khagán. Emeld föl a leányt. Melletted üljön ő.</p>
            <p> – Ki kérdezett? – kiálta Dalma szokatlan haraggal.</p>
            <p> – Az ajánlat becsületes.</p>
            <p> – Ez ajánlat kárhozatos – suttogá fogai közül Dalma.</p>
            <p> – Ezt visszautasítni nem lehet. Elfogadása örök béke, elutasítása örök harc.</p>
            <p> – Nekem nincs kedvem a nősüléshez.</p>
            <p> – A leány szép és ártatlan, hozzád ragaszkodik, királyi törzsnek egyetlen virága. A
               kerek földön nem találandsz magadhoz méltóbbat.</p>
            <p> – A szerelemre nem elég az, hogy van ok szeretni.</p>
            <p> – De a nősülésre elég ok az, hogy a hon java úgy kívánja. Eddig csendesen beszélt
               Dalma trónja hátuljába vonultan a rhabonbánnal, az utóbbi szavaknál hevesen, végre
               kitört.</p>
            <p> – Nem tudod, mit beszélsz, rhabonbán!</p>
            <p> Az nyugodtan viszonozza:</p>
            <p> – Megszoktam igazat mondani fejedelmem előtt.</p>
            <p> – Bolondokkal vagyok körülvéve? – kiálta Dalma, türelmetlenül lépve le trónjából. –
               Oh, atyám, segíts onnan a magas égből! Majd erőm hagy el, majd eszem!</p>
            <p> Az országnagyok megzavarva álltak körül, nem is tudva gyanítni a khagán
               magaviseletének okait.</p>
            <p> – Távozzatok! – szólt hevesen Dalma. – Vége a kihallgatásnak. Ma kedvetlen vagyok.
               Ne jöjjön elém senki semmi kérelemmel. Ma rossz napom van. Kerüljétek kapuimat. A
               vezérek fejcsóválva hagyták el a termet.</p>
            <p> – Mi lelhette a khagánt? Sohasem voltak ily szeszélyei. Kubláj mosolygott. Kezében
               tartá az indulatok kulcsát. Susogva mondá Halilának:</p>
            <p> – Te itt maradsz. – S ott hagyta a leányt.</p>
            <p> A férfiak eltávoztával az országnagyok nejei jöttek be a terembe.</p>
            <p> Dalma villámló tekintettel nézett végig rajtok. – Mit akartok itt? Ki hívott
               benneteket?</p>
            <p> A legéltesebb hölgy, egy ősz tisztes matróna előlépve mondá:</p>
            <p> – Országunk szokásai azt parancsolják, uram, hogy a khagán menyasszonyát az
               országnagyok nejei veszik át, s a szent forrásban megfürösztve, mirtusszal
               megkoszorúzva hozzák vissza őt férjének. Így lesz rajta ég áldása.</p>
            <p> Dalma ingerelve volt, s azon gondolat támadt lelkében, hogy az ajánlott menyasszonyt
               mindenáron elidegenítse magától, s bosszúsan válaszolt a nőknek:</p>
            <p> – Az esetlen szokás. Nincs szükségem kopott babonáitokra. Isten nem vezérelteti
               kezeit asszonyok által. Takarodjatok előlem. Én nem hívattalak benneteket,
               férjeiteket is most küldtem el. Mi dolga asszonynak ily helyen?</p>
            <p> – Uram, khagán – szólt a tisztes agg nő –: az ogur népnél az asszony mindig egyenlő
               jogú volt a férfival.</p>
            <p> – Az akkor volt! – kiálta Dalma csattogó szóval, egészen elfeledkezve magáról. –
               Most másképpen lesz. A férj királya nejének, s a nő férjének rabszolgája!
               Takarodjatok!</p>
            <p> A nők megütődve távoztak el:</p>
            <p> – Mi lelte a khagánt? Sohasem bánt ily durván asszonyokkal.</p>
            <p> Dalma összefont karokkal állt meg Halila előtt. A leány reszketve veté fel vad,
               félénk szemeit.</p>
            <p> – Hát én hova menjek, uram? Hát én ki rabszolgája leszek? – kérdé keserűen.</p>
            <p> Dalma megfogá a leány kezét, s élesen tekintve annak arcába, kérdé:</p>
            <p> – S valóban szeretsz te engem?</p>
            <p> – Reszketek előtted, uram.</p>
            <p> – Érzem kezeden. Te félsz tőlem.</p>
            <p> – Ez az egy az, mire tanítottak születésem óta.</p>
            <p> – Csak félni tanítottak, és szenvedni? Látom arcodon.</p>
            <p> – Ha látod, légy irántam irgalommal.</p>
            <p> – Amit a követ mondott, az mind hazugság. Te nem vagy boldog, te szenvedsz.</p>
            <p> – Nekem a panasz is tiltva van.</p>
            <p> – Tiltva van ajkaidnak, de szemeid elárulnak.</p>
            <p> – Én semmit sem mondék.</p>
            <p> – Szívedbe látok.</p>
            <p> – Ha szívembe látsz, akkor öless meg.</p>
            <p> – Mit beszélsz?</p>
            <p> Halila összeszedé minden bátorságát.</p>
            <p> – Mert akkor azt látod abban, hogy én téged nem szeretlek.</p>
            <p> Dalma örömét elrejteni nem tudó arccal ragadá meg a leány kezét, ki midőn azt hívé,
               hogy őt halálosan megsértette, nem is sejtheté, mily örömet szerzett neki.</p>
            <p> – Te engem nem szeretsz? Te iszonyodol tőlem, ugyebár? Magad sem tudod miért: valami
               titkos ösztön azt súgja lelkednek, légy hideg irántam?</p>
            <p> Halila nem bírta megérteni a kifejezést Dalma szemeiben; elszántan térdre
               bocsátkozék előtte:</p>
            <p> – Kivallottam; megölhetsz. Ha elhallgatom, szívem öl meg.</p>
            <p> – Te nem szeretsz engem? – folytatá Dalma, a leány érzelmeit fürkészve. – Mert
               valakit mást szeretsz?</p>
            <p> Halila a kérdező kezét magához vonta le.</p>
            <p> – Öless rneg, oh, Dalma. Inkább te, mint atyám.</p>
            <p> – Ne félj – szólt Dalma ragyogó arccal, s keblére voná a leányt.– Én védeni foglak.
               Szeretlek most, mert nem szeretsz. Halila csodálkozva tekinte rá.</p>
            <p> – Te nevetve gyilkolsz meg engem.</p>
            <p> – E csókra esküszöm, boldoggá teendlek – szólt Dalma a leány homlokát megcsókolva. –
               Nevezd meg szerelmed tárgyát, s én Istenre fogadom, hogy tieddé teendem őt, bárki
               legyen; elrejtelek atyád haragja elől, hol a gondolat sem találand reád; hadat kezdek
               miattad a fél világgal, hogy te boldog lehess azzal, akit szeretsz. Nevezd meg
               őt.</p>
            <p> Dalma szíve repesett azon gondolatnál, hogy félelmes menyasszonyát elcsábíthatja –
               más számára. Halila félénken húzódott tőle vissza.</p>
            <p> – Mondám, khagán, hogy én csak félni tanultam életemben, de azt megtanultam jól,
               megbocsáss, ha szavaidban bízni nem tudok. Attól félek, hogy te csak azért akarod
               megtudni e nevet, hogy őt ölethesd meg. Nem fogom őt elárulni.</p>
            <p> – Te nagyon szereted, mert félted őt. Nem kényszeríthetlek, hogy higgy szavaimnak,
               de okot adhatok rá. Látod arcomon, mint örülök, midőn szemembe mondod, hogy nem
               szeretsz, hogy iszonyodol tőlem, hogy másért epedsz, oh, mert én sem szeretlek téged,
               én is mást imádok. Értesz-e már engem?</p>
            <p> Halila szívében új világ derült e szavakra.</p>
            <p> – Nem volnék nő, ha nem értenélek. Megmentesz magadtól, hogy megmenekülj tőlem.</p>
            <p> – Az égre, úgy van. Mielőtt leáldoznék a nap, kedvesed karjai közt leendesz. Szólj,
               érdemes-e ő kezedre? Szép, bátor és nemesszívű?</p>
            <p> – Egyike vezéreidnek.</p>
            <p> – Annál jobb. Közülök bármelyik méltó hozzád. Országom első férfiai ők.</p>
            <p> – Nincs több férfi a világon, csak ő.</p>
            <p> – Jól van, nagyon jól. Jer közelebb hozzám. Suttogjunk csendesen. Ne félj, kedvencem
               vagy. Hisz nem szeretjük egymást. Akárki bántson, én oltalmazlak, akármit kívánj, én
               megadom. Mondd el bizalmasan, mint szerettél kedvesedbe? Tekints úgy, mintha
               hölgytársad, barátnéd előtt szólanál.</p>
            <p> – Ah, Dalma, biztató szavaid lábaidhoz láncolnak engem. Te nem is gyanítod, hogy e
               rövid élet mily hosszú fájdalom volt nekem. Csak akkor tudhatnád, mennyire
               boldogította a halálra üldözöttet az, ki védelmére föllépett. Egész éltem egyetlen
               szenvedés volt, s midőn azt egy borzasztó halállal kellett volna befejeznem, midőn
               népem ördögeinek akartak megáldozni, akkor halálos rettegéseimben Istenhez kiálték, e
               szóra egy férfi jelent meg előttem, kinek arcában Isten arcára ismerék. Egymaga egy
               őrült világ ellenében lépett védelmemre, kezemet megragadva, emberfölötti nyugalommal
               mondá: „Én megszabadítlak téged”. És amióta ő visszaadta éltemet, azóta szeretek
               élni.</p>
            <p> – Beszélj tovább. Szavaid gyönyörködtetnek engem.</p>
            <p> – Oh, én remélni sem merem, amit ígértél, őrültség volt tőlem kivallani.</p>
            <p> – Szívedre hallgass, és légy bátor. – Atyámra gondolok, és reszketek.</p>
            <p> – Te csak szerelmedre gondolj. A gyűlölet dolgait majd elvégzem én.</p>
            <p> – Ah, hisz azt sem tudom még, hogy szerelmem talál-e viszontszerelmet?</p>
            <p> – Nem bízol szívedben? Szerelmed öntudata nem tesz-e bátorrá? Tégy megbízottaddá, s
               én elődbe hozom választottodat. Te légy nő, és hódítsd meg őt. Ki ő?</p>
            <p> Halila tétovázva tekinte Dalmára, szólni akart, de arca egyszerre kigyulladt, s
               szemérmesen takarta azt el fátyolába. – Arcom szégyentől ég.</p>
            <p> – Büszke légy reá, ha szereted.</p>
            <p> A lány szíve szorult, mintha vissza akarta volna fojtani a szót.</p>
            <p> – Jer, súgd fülembe – szólt Dalma, édes gyöngédséggel vonva Halilát magához, s az
               alig hallhatóan rebegé hevülő kebellel a kedves nevet:</p>
            <p> – Elemér…</p>
            <p> Mint ki véletlenül kígyóra tapodott, sikolta föl egyszerre Dalma, s míg egy kezével
               dühösen taszítá el magától a leányt, másikkal hevesen szorítá annak karját.</p>
            <p> Halila ijedten tekinte rá. A kimondott név fölébreszté a Dalma szívében a női féltés
               szenvedélyeit. Egy percig villámló haraggal tekinte a leányra, ki megsemmisülve állt
               előtte, azután könnyekkel teltek meg szemei, s karjai erőtlenül hanyatlottak alá.</p>
            <p> E fájdalmas arc, e lesütött könnyes szemek, e megtört állás, a lehajlott kezek
               imádásszerűen összekulcsolva: minden csupa női volt rajta. Ha most vigyázott volna rá
               gyanakodó szem, az asszonyt lehetetlen lett volna meg nem ismernie benne.</p>
            <p> – Őt szereti – suttogá magában. – Milyen boldog, hogy őt szeretheti, hogy ezt
               megvallhatja előtte. Nagyon szeretheti, mert egy korona helyett az ő szívét
               választja; oh, én is azt választanám, ha lehetne!</p>
            <p> Halila rettegve látta, hogy a khagán könnyezik. – Mit tettem én?</p>
            <p> Dalma gyűlölettel fordítá arcát Halila felé, oly gyűlölettel, minőt csak egy
               szerelemféltő nő szemei képesek kifejezni.</p>
            <p> – És bizonyosan ő is szereti e leányt – gondolá magában –, hiszen maga mondá, hogy
               szeret valakit. A leány szép, őérte tért vissza parancsom ellen. Élte veszélyével
               szabadította meg, bizonyosan szereti őt.</p>
            <p> Halila percről percre fenyegetőbb indulatokat olvasva le Dalma arcáról, kétségbeesve
               veté magát annak lábaihoz. – Ne higgy szavaimnak. Felejtsd el, amit mondtam. Én
               megcsaltalak. Nem igazi nevet mondtam neked. Én soha sem láttam őt, oh, hagyd őt
               élni.</p>
            <p> – Mennyire szereti őt! – gondolá Dalma. – Kész megtagadni, hogy megmentse.</p>
            <p> Halila nem bocsátá el Dalma kezét.</p>
            <p> – Oh, ha büntetni akarsz, büntess egyedül engemet. Esküszöm neked, hogy ő nem szeret
               engem, egy szóval, egy tekintettel sem biztatott soha.</p>
            <p> Dalma lelkén reménysugár kezde keresztültörni. „Hátha Elemér valóban nem szereti
               őt?” – E gondolat édes nyugalmat szállíta háborgó indulataira, s boldog eszmék
               hízelgék körül szívét, arcán mosolyban törve ki, midőn egyszerre jéghidegen emelkedék
               föl szívében a tiltó gondolat: „Te nem lehetsz nő. Te nem lehetsz boldog.”</p>
            <p> Körös-körül a palota oszlopaira felírva, arany betűkkel ragyogott e mondat: „Semmi
               áldozat nem nagy a honért”. Dalma megroskadt e gondolat nagysága előtt.</p>
            <p> Fölemelé a leányt lábaitól, s csöndes, szenvedélyhagyta hangon szólt:</p>
            <p> – Légy nyugodt. Ha arcomat fenyegetőnek látod, attól ne félj. Te engem érteni ne
               akarj, csak bízni tudj.</p>
            <p> – Miért vagy hát felháborodva?</p>
            <p> – Miért háborog a tenger?– szólt Dalma, s utána gondolá: „Talán annak is szívet
               adtak, s megtilták szeretni?” Boldoggá teendlek, megígértem azt. Hiába nézed arcomat.
               Titkosírás annak minden vonalma, melynek betűit ember nem ismeri. Adj hálát Istennek,
               hogy erőtlen asszonnyá teremtett, kinek szenvedni, sírni és szeretni szabad.</p>
            <p> Dalma szédülve kerese támaszpontot kezeivel. Arca elsápadt.</p>
            <p> – Uram, te ingadozol.</p>
            <p> – Én nem, hamarább a föld – szólt Dalma, megerősítve magát. – Vonulj a
               mellékterembe. Majd hívni foglak. Senkinek ne szólj.</p>
            <p> Halila engedelmesen távozék.</p>
            <p> Dalma reszketve emelé kezeit az égre.</p>
            <p> – Atyám! Légy velem. Erőm roskadoz: e harc nem emberi, és én csak nő vagyok. Vakmerő
               voltam a sorsot hívni fel küzdelemre, segíts, mert elbukom. Hozd elém arcodat, azt a
               haldokló arcot, melynek megesküvém, hogy el nem árulom magam, hogy ne lássak mást,
               mint azt, s szívem hideg legyen, mint a tied, ki már odafenn élsz.</p>
            <p> A fohász sikeres volt. Dalma új erőt érze lelkébe szállni, vas-kemény akarata ismét
               visszatért. Köszönve inte fölfelé.</p>
            <p> – Érzem hideg lehelleted. – S azzal ajtóőreit szólítá. Keressétek föl Elemért, s
               vezessétek elém – szólt nyugodtan.</p>
            <p> – Itt várakozik ajtód előtt, uram.</p>
            <p> A vér újra elözönlé Dalma arcát, arra nem várt, hogy ily rögtön találkozzék
               vele.</p>
            <p> – Ne még, ne még – inte apródainak –, várjatok egy pillanatig! – S azzal sietett
               trónjához, koronáját feltéve fejére, mintha e hideg ércövtől várná a segélyt
               indulatai lángja ellen.</p>
            <p> – Most jöhet.</p>
            <p> Elemér csüggedten lépett Dalma elé, mint ki erejét régóta gyűjté egy elhatározó
               pillanatra, s mindazt kevésnek érzi, midőn a pillanat elérkezett.</p>
            <p> – Szólni akartál velem? – kérdé szárazon Dalma.</p>
            <p> – Még mindig ily haraggal nézesz reám?</p>
            <p> Azon kérő arc, e fájdalmas hang megdöbbenték Dalmát. Semmi sem oly csábító a nőnek,
               mint a férfifájdalom. Inkább jókedvet erőszakolt magára, csakhogy őt ily szomorúnak
               ne lássa.</p>
            <p> – Arcom hazug, ha haragot mutat; én örömest beszélek veled. Amit hibáztál, azt
               ifjúságodnak megbocsátom. Te kedvesedről akartál szólani, és ez kellemes tárgy,
               kivált barátok között, mint mi, kik egymásra nem féltékenyek. Beszéljünk róla,
               szép-e? Ismerem talán? Hol lakik?</p>
            <p> – Még eddig csupán szívemben.</p>
            <p> Dalma nevetni kezdett, csak felületes értelmét tartva meg a szónak.</p>
            <p> – Úgy bizony kicsiny helyen megfér.</p>
            <p> – Kérlek, Dalma, ne nevess ki, s ne viseld magad úgy, mint király, hanem úgy mint
               egykori jó barátom. Gondold, mintha most volna az, midőn egymásnak megfogadtuk, hogy
               amelyikünk előbb meghal, a másik azt követni fogja.</p>
            <p> – Örömmel hallgatlak.</p>
            <p> – Tudod, hogy én bohó, ábrándos, babonás fiú voltam mindig.</p>
            <p> – Jól tudom, most is az vagy.</p>
            <p> – Szívem mindenha tele volt rajongó képzelemmel, mely az alaktalan űrben repkedett
               tétovázva, mint valami bolondos méhe, mely virágok helyett csillagról csillagra
               szeretne szállani.</p>
            <p> – Ez gyermekkori betegséged volt,</p>
            <p> – Ahogy érett a szív, a vágyak tárgyat követelnek maguknak.</p>
            <p> – S te azt nagy hamar megtaláltad.</p>
            <p> – Sokáig nem az élő világban. Szívemet hölgy emléke nem tudta betölteni. Végre azon
               eszmére jutottam, mellyel köznépünk szokott tért nyitni ábrándjainak.</p>
            <p> – Böjtöt tartottál a „Dev”-ek napján, hogy éjszaka megálmodd, akit szeretni
               fogsz?</p>
            <p> – Találtad.</p>
            <p> – Kérlek: engedd meg, hogy nevessek fölötted.</p>
            <p> – Nekem fájni fog, ha nevetsz.</p>
            <p> – S megjelent előtted a jövendő kedves?</p>
            <p> – Igen. Azon éjjel háromszor jelent meg álmomban; lelkem túláradott a gyönyör miatt.
               Ez álom boldoggá tett, és boldogtalanná.</p>
            <p> – S föltaláltad-e e tündértüneménynek testi képmását is? Elemér kétkedve felelt a
               kérdésre:</p>
            <p> – Nem tudom.</p>
            <p> Dalma csodálkozva rázta fejét:</p>
            <p> – Nem tudod? Ez zavart felelet. Tán ismerőseid közül többekhez hasonlít?</p>
            <p> – Csupán egyhez. Vonásról vonásra: szemei, arca ugyanazok. Könnyei és mosolygása,
               jövése és távozása oly tébolyítólag híven hasonlítnak az élőhöz.</p>
            <p> Dalma kíváncsisága bámulattá nőtt. – Kihez?</p>
            <p> Elemér odahajolt hozzá, megfogá kezét, s rebegve mondá: – Tehozzád…</p>
            <p> Dalma ijedten sikolta fel, s kezét visszarántá. – Mi bajod? – kérdé Elemér.</p>
            <p> – Semmi… Gyűrűd megszúrta kezemet.</p>
            <p> Elemér folytatá szavait, nem gondolva, hogy minő gyötrelemmel halmozzák azok el
               Dalma szívét.</p>
            <p> – Azóta ez alakot nem bírom elfeledni: nappal napom, éjjel csillagom e kép. Bárhova
               megyek, előttem áll; ha elalszom, mosolygást ölt arcára, mellém ül, megölel,
               hízelegve kedvesének nevez; arcát arcomra fekteti, s könnyeit ölembe sírja, s
               fájdalmasan panaszkodik, hogy fogva van a hideg égben, s nem lehet enyém örökre.</p>
            <p> – Elemér! Mit akarsz? – kiálta Dalma irgalomért könyörgő arccal.</p>
            <p> – Mit akarok? – szólt Elemér vadul lángoló szemeivel keresztülnézve Dalma szemein. –
               Meg akarom tudni, hogy létezik-e ily nő az ég alatt? Nő, ki hozzád vonásról vonásra
               hasonlít? Aki tulajdon képmásod testben és lélekben, saját másolatod asszonyi
               alakban? Van-e ily nő, van-e ily nő, Dalma?</p>
            <p> A leány keble majd megszakadt e kínzó kérdések alatt, arca elsápadt, feje szédülni
               kezde, utolsó erejével halkan rebegé:</p>
            <p> – Ily nő – nem létezik sehol. S azzal ájultan rogyott össze.</p>
            <p> E pillanat iszonyú világot önte Elemér lelkébe, világot, mely elvakítá, mielőtt
               láthatott volna. Egész valója remegett, mint ki Istennek jelenlétét érzé, s a kedves
               gyermeket, kit elaléltában karjaival fogott fel, borzadva tevé le nyugágya
               zsámolyára, félrefordítá tőle arcát, mintha félne tekintetével találkozni. Tagjain
               szent borzadály futott végig.</p>
            <p> Dalma eszmélni kezde, s halkan rebegé:</p>
            <p> – Elemér.</p>
            <p> – Uram.</p>
            <p> A leány felemelkedék, s félébren suttogá: – Miről beszéltünk?</p>
            <p> Elemér nem bírt felelni.</p>
            <p> – Arról beszéltünk ugyebár – szólt Dalma folyvást félig csukott szemekkel –, hogy
               van egy szerencsétlen nemzet, melynek élete attól függ, hogy uralkodója asszony ne
               legyen.</p>
            <p> – Valóban: arról beszéltünk – szólt Elemér félelmes elfogultsággal.</p>
            <p> – Te azt kérdenéd tőlem – folytatá Dalma holdkóros álmodozással –, hogy ha egy nőnek
               egyik kezével szívét, másikkal hazáját kellene megölni, s választania kellene,
               melyiket választaná?</p>
            <p> – Valóban, erről mind beszéltünk – szólt Elemér mindinkább összeroskadva a gondolat
               terhe alatt, mely lelkére súlyosult.</p>
            <p> E percben egyszerre magához tért Dalma, s sötét szemeit felnyitva, körültekinte:</p>
            <p> – Hol vagyok? Mi lelt?</p>
            <p> – Elszédülél, uram.</p>
            <p> – Miért nem jöttél segélyemre?</p>
            <p> – Tevém azt, de nem vetted észre.</p>
            <p> – Beszéltem valamit az imént?</p>
            <p> – Egy hangodat sem hallám.</p>
            <p> – Hát azelőtt mi tárgya volt beszédünknek? Úgy. Igaz. Te egy leányról beszéltél, aki
               téged szeret. Ismerem őt.</p>
            <p> – Egy szót se többet erről – szólt Elemér nyugtalanul. Felejtsd el szavaimat.</p>
            <p> Dalma megfogá Elemér kezét, s szilárd hangon kérdé tőle</p>
            <p> – Hívem vagy-e?</p>
            <p> – Parancsold, hogy meghaljak – viszonza ez lovagi ábránddal –, s bebizonyítom, amit
               kérdezél.</p>
            <p> – Meghalni könnyű, élni nehezebb. Van egy hölgy, ki téged szeret.</p>
            <p> – Nem óhajtom azt tudni.</p>
            <p> – E hölgyet szeretned kell viszont.</p>
            <p> – Emberi hatalom alatt áll-e a szerelem?</p>
            <p> Dalma büszke öntudattal mondá, keblére téve kezét: – Van, aki szívéből ki tudja
               tépni a szerelmet.</p>
            <p> – De nem volt soha, ki azt idegen földbe tudta volna átültetni.</p>
            <p> – Neked tudni kell: e nő ama királyleány, kit nekem menyasszonyul hozának.</p>
            <p> – Értelek! – kiálta fel Elemér.</p>
            <p> – Akkor megöltél, hogyha értesz – szólt Dalma, elfordítva égő arcát. – Mondd, hogy
               engedelmeskedel.</p>
            <p> – Egy egész világrendszert bontasz szét szívemben! – sóhajta Elemér fájdalmasan.</p>
            <p> – Ah! Azt hiszed, hogy csak neked van szíved?</p>
            <p> – Ne lett volna soha! Oh, így belső seb által vérzem el. – Sebet vágnak a fán is,
               midőn új ágat oltanak bele. Ez a leány téged szeret.</p>
            <p> – Azért temessem el?</p>
            <p> Dalma indulatosan kiálta fel:</p>
            <p> – Ha értesz, és mégsem értesz, akkor rosszabb vagy nálamnál. Pedig jobbnak kell
               lenned, mert erősebb vagy. Elemér fájdalomteljes lemondással nyújtá kezét.</p>
            <p> – Tégy velem, mit kívánsz. Én kész vagyok.</p>
            <p> Dalma megragadá hévvel az ifjú jobbját, s némán megszorítva azt, felmutatott az
               égre.</p>
            <p> – Mit mutatsz ott nekem? – szólt búsan Elemér.</p>
            <p> – Jutalmadat… – susogá Dalma szellemcsöndes hangon.</p>
            <p> S azzal a mellékterembe sietve, elévezeté a várakozó leányt.</p>
            <p> Halila elpirult és reszketett, midőn Elemért meglátta. – Oh, Dalma, én reszketek
               előtte – szólt, arcát annak keblére rejtve.</p>
            <p> – Ilyenkor legszebb a nő. A szemérempír legbájolóbb színe az arcnak. Elemér! Vedd e
               gyöngéd kezet.</p>
            <p> Az ifjú visszafojtá keblében indulatait, s elfogadá a leány remegő kezét.</p>
            <p> – Vőlegényed kissé szomorú fiú – szólt Dalma mosolyogva. – Te rajta légy, hogy
               felvidítsd. Szíve nem nyílt meg nő előtt soha, te azt tedd, hogy utánad bezáródjék.
               Csupán álmok szokták őt háborítni, te tedd őt boldoggá, hogy ne álmodhasson. Ígérd
               meg nekem, hogy boldoggá teended őt.</p>
            <p> A leány zokogva hajolt Dalma kezére, míg Elemér az őrültséghez volt közel.</p>
            <p> – Most menjetek. A Tula-szigeten ismered rejtett mulatólakunkat, ennek magányában
               töltsétek boldogságtok első havait. Disabul ne aggódtasson benneteket. Elemér, jusson
               eszedbe, hogy akit kezedbe adok, ez üldözött angyal, kit csak te menthetsz meg
               ördögeitől, s ki téged Istenként imád.</p>
            <p> – Ha védeni kell, védeni fogom – szólt ez keserű nyugalommal.</p>
            <p> – Most távozzatok a palota rejtekajtaján. Röviden búcsúzzatok. El, el!</p>
            <p> – A viszontlátásig! – rebegé Elemér bánatosan. – Soha! – sóhajta Dalma.</p>
            <p> – Légy boldog örökre – szólt a leány, megcsókolva kezét. Dalma szomorúan tekinte
               utánuk.</p>
            <p> Míg lépteik hangzottak, hallgatózott, s midőn nem hallék többé semmi, akkor
               lerogyott térdére, s arcát ágya leplei közé takarva, sírt keservesen</p>
            <p> – Soha nem látom őt többet!</p>
            <p> A könnyek elolták a fájdalom tüzét. Azután megnyugodva kelt föl.</p>
            <p> „Meg vagyok mentve” – suttogá magában. „A szív jéggé fagyott. Megszabadultam
               azoktól, akik üldöznek, és megszabadultam attól, aki szeret. Atyám! Ott a magas
               égben. Elégült vagy-e velem?”</p>
            <p> E pillanatban hívatlan látogató zavará meg a khagánt. Kubláj tolakodék elő, mosolygó
               pofával kérdezősködve Dalmától menyasszonya felől. Dalma keserű bosszúval tekinte az
               emberre, ki őt legszentebb fájdalmai közepett háborítá.</p>
            <p> A bosszú kifejezése lassankint gúnyos kárörömbe ment át tekintetében.</p>
            <p> – Vágd le szakállodat, emír, s tipord a sárba – szólt neki gúnyolódva. – A leány,
               kit számomra menyasszonyul hoztál, míg én nem tartám rajta szemeim, vezéremmel, kit
               még apja udvaránál megszeretett, megszökött.</p>
            <p> Kubláj megnémult, mint kit kővé változtattak.</p>
            
            <p> A Tula szigetén, magas nyírfáktól árnyékozva állt azon kis csendlak, melybe Elemér
               Halilát vivé.</p>
            <p> A sziget mellett el lehetett hajókázni anélkül, hogy e lakot valaki észrevegye.
               Valami szent tartózkodás tilta mindenkit ott kikötni. A hagyomány szerint ott voltak
               eltemetve Bertezena hamvai, s ott szoktak a fejedelmek összejönni az Istennel, midőn
               nagy veszély idején tanácsot kérnek tőle.</p>
            <p> A magányos lak egészen fából volt épülve, kívül barna diófával kirakva, magas
               ereszeit cédrusfa oszlopok tarták, miknek kígyós tekervénye szent mondatokkal volt
               beírva, a falak belseje simított tarka gyökérfából; az ajtók tábláiba csaták és
               áldozatok képei faragva. Körös-körül a vadul összenőtt lombok szentséges sötétje.</p>
            <p> Két hó múlt azóta. A rejtett lak ajtai nappal mindig zárva voltak, csak midőn
               feljött a hold, s a magányos sziget fái susogtak az esti széltől, lehete látni a
               széltől félreingatott lombok között megnyílni egy ablakot, melyen halvány arc nézett
               lopva ki, s néha az ajtón egy fehér női alak suhant ki, félve és futva.</p>
            <p> A hold ismét úszik csendesen a felhők fölött, el-elbújva, s átragyogva; a vízen egy
               keskeny csónak úszik lefelé; az evezőn kívül még egy férfi ül benne.</p>
            <p> A szigetparton kikötnek. A hajós megállítja társát. – Uram, nem kellek tovább?</p>
            <p> – Akár elvessz miattam.</p>
            <p> – Örömest szolgálnék még, mert jól fizetsz.</p>
            <p> – Első vagy a varchoniták között, aki úgy szereti a pénzt.</p>
            <p> – Tatár volt az anyám, s aranyat csodált meg. Ha megfizetsz érte, még az ő sírját is
               megmutatom.</p>
            <p> – Nincs rád több szükségem.</p>
            <p> – Talán mégis. Megfizettél, hogy beszéljek, most már fizess meg, hogy
               hallgassak.</p>
            <p> – Valóban. Most juttatod eszembe. Fogadd ezt, hogy hallgatni tudj.</p>
            <p> A hajós tenyerét nyújtá az ajándék elé, de az egy gyilok volt, mely őt szíven üté, s
               melytől örökre megtanult hallgatni. – A férfi az erdő sűrűjében tűnt el.</p>
            
            <p> A hold fénye besütött a rejtekház ablakán, átlopózva az eléhajló lombok levelein.
               Benn egy halvány, megtört férfi alak járt, egy gyönge nő karjára támaszkodva,
               sápadtan, mint kísértet.</p>
            <p> A holdfény úgy illik mindkettőjük arcához.</p>
            <p> – Jer, ülj e kerevetre – szól Halila. – Hajtsd fejedet vállamra, kezedet add
               kezeimbe.</p>
            <p> A férfi bágyadtan hanyatlik ülőhelyére, szép arca elhervadt, szemeiből kiégett a
               tűz, homlokát nem emeli többé oly büszkén.</p>
            <p> – Erőtlen vagyok, ugyebár? – szól reszketeg hangon. Kezem hideg, mint a jég, s fejem
               forró, mint a tűz. Szegény nő!</p>
            <p> – Miért sajnálsz engem? Én boldog vagyok, hogy ápolhatlak.</p>
            <p> – Menyasszonyéjed óta szüntelen. Elhervadtam, mint a letört gally. Valaki
               megátkozott engem, s az átok mindkettőnket ért. Te is együtt hervadsz el velem. Jobb
               sorsot érdemelnél.</p>
            <p> – Ne csüggedj. Még leszünk boldogok – szólt a nő, de ajkai rebegése tanúsítá, hogy
               zokogását alig bírja visszafojtani.</p>
            <p> – Gondolod? Gyógyított valaha iraló hasonló betegséget, mint az enyim?</p>
            <p> – A vén jós ott a sziget alatt azt mondá rólad, hogy tested ép.</p>
            <p> – Hanem lelkem beteg, ugye? Azt elhallgatá. Tehát meg fogok gyógyulni nemsokára?</p>
            <p> – Még az éjjel ígérte, hogy fájdalmaidtól megszabadulsz. – Még az éjjel – sóhajta
               Elemér és gondolá, hogy akkor azután vége lesz mindennek.</p>
            <p> A halál sejtelme csalhatatlan.</p>
            <p> Elemér szomorúan tekinte Halilára, s megsajnálta a szegény nőt, és azt gondolá, hogy
               ne legyen ott, midőn meg fog halni.</p>
            <p> – Jó nő. Tehát a vén jós azt ígérte, hogy számomra gyógyfüveket fog küldeni?</p>
            <p> – Még az éjjel kell értök mennem.</p>
            <p> – Miért éjjel?</p>
            <p> – Tudod, hogy nappal félve hagyhatom el rejtekünket. – Úgy, igaz: hisz mi titokban
               élünk itt. Senki sem izent, senki sem keresett, mióta itt vagyunk?</p>
            <p> – Nem vettem észre.</p>
            <p> „Élve temettek el” – gondolá Elemér búsan. – No, jól van. – Nemsokára megszolgáltuk
               a sírt. Ott is jó lesz feküdni. – Tehát menj a vén jóshoz, derék nő, s aztán megjöjj
               hamar. El ne feledkezzél, ha a szent fákhoz jutsz, értem imádkozni.</p>
            <p> – Minden gondolatom imádság teérted.</p>
            <p> – Köszönöm, köszönöm. Hadd megcsókolnom kezedet. Arcodat ne! Elhervadna
               lehelletemtől. – Te áldott teremtés. Ki véd meg téged, ha én nem leszek? Eredj –
               eredj.</p>
            <p> – Könnyezni látlak, ha visszatérek, mosolyogni lássalak.</p>
            <p> – Szegény asszony. Ez minden boldogságod. Könnyem, ha távozol, mosolygásom, ha
               jössz. Áldjon meg az ég. Áldjon meg úgy, ahogy meg voltál átkozva eddig.</p>
            <p> – Akkor téged kell meggyógyítnia – szólt Halila, érzékenyen karolva át hervadó
               kedvesét.</p>
            <p> – Megállj még, úgy fázom, úgy reszketek. Hiába takargatsz. Perzsia minden préme sem
               melegít fel engem. Add ide kardomat. Ne kérdd: minek? Jól esik, ha megtapinthatom
               vasát.</p>
            <p> Halila odanyújtá a kardot. Elemér lázas örömmel szorítá ezt szívéhez.</p>
            <p> – Így, most már nem reszketek.</p>
            <p> A varchonitáknál ősi szokás volt, hogy mikor a férfi haldoklott, mellé fektették a
               kardot, s azzal együtt temették el. Elemér előre gondoskodott magáról. Azután
               gyöngéden megsimogatá Halila fürteit:</p>
            <p> – Vigyázz magadra az úton, az ég oltalmazzon. Légy boldog örökre.</p>
            <p> – Miért mondod „örökre”? – kérdé a nő keserű előérzettel.</p>
            <p> Utolsó áldása volt az neki.</p>
            <p> – Isten veled – susogá, még egyszer megszorítva kezét. A nő megcsókolá hideg
               homlokát.</p>
            <p> – Míg visszatérek, álmodjál édesen. Bennem minden érzés azt súgja, hogy te újra
               felvirulsz. Én boldog vagyok, ha arcod láthatom, s álmaid felett virrasztani nekem
               mennyei üdv. Mielőtt a göncöl elfordulna, visszatérek, s a hajnal új napot hoz.</p>
            <p> A nő eltávozott, csókot és könnyes pillantást vetve vissza a küszöbről.</p>
            <p> – Több hajnal nem jön föl énreám – sóhajta Elemér. – Légy boldog örökre! – suttogá,
               midőn az nem is hallhatá már.</p>
            <p> A hold méla fénye szüntelen változó alakokat fejte az ingatott lombok közül a
               padozatra. Elemér ábrándozva, álmodozva maradt ott magában, s beszélgetett, vagy tán
               csak álmodott, s azt hivé, hogy beszél.</p>
            <p> – Ketten maradtunk ismét: te és én. Mit akarsz? Hová csalogatsz? Ha nem vagy élő
               lény, miért jelensz meg előttem? Miért lopod ki belőlem a lelket? Miért mosolyogsz
               rám? Itt és ott, és amott és mindenütt, ahova nézek, előttem állsz. Látlak, kezedet
               szorítom, arcodra nézek, hallom hangodat, beszélek veled. És mégsem vagy senki. Nem
               látja más alakodat, csak én… Ülj mellém… A sírba is velem fogsz-e jőni?… Hm, tudod,
               mit gondolok most? Ha e percben, ahogy így keblemen fekszel, e kardot itt a te és az
               én szívemen egyszerre keresztülütném, hogy soha el ne válhatnánk egymástól! Mit
               szólsz hozzá? Azt, nemde, hogy kezemet nem bírom megmozdítani. Már félig álmodom, és
               nem tudom magamat ez álom ellen védni. Azt hiszem, hogy látok, mozgok és beszélek,
               pedig szemem zárva van, ajkam néma, kezem mozdulatlan. Jól tudom, hogy ez álom, és
               nem tudok belőle fölébredni! oh, ez érzés öl meg engem! Látod, ha élő lény volnál,
               milyen boldogok lehetnénk együtt, míg most meg kell ölnöd, hogy olyan lélekké tégy,
               miként magad… Te is szeretsz nagyon: oh, jól tudom én azt. De egyre nem gondoltál.
               Hátha neked itt kell maradnod, míg én tovaszállok? ugye, hogy elkomorodtál?… Sírsz?…
               Nos, miért nevetsz megint? Ah, értelek, ha én meghalok, te is meg tudsz halni, s
               akkor mindketten egy helyre megyünk… Tehát a szellemek találkoznak a túlvilágon! Úgy
               boldogság meghalni… Te is vágyódol oda? Ez örök álomországba, ott leszünk. Harmadnap
               este, hogy én elhagyom a földet, te is utánam jössz. Addig én elkészítem a vőlegényi
               sátort, napsugárból, szivárványból, éjszakfényből, fellegborulásból… Ott fogunk lakni
               örökké… Ott fogunk örökké álmodozni, ott megmondod nekem, ki voltál itt e földön? Ott
               el nem válunk egymástól soha.</p>
            <p> Elemér teljes gyönyörrel emelé föl álommosolygó arcát, s tagjai reszkettek a kéjtől,
               mely lelkét elfutotta.</p>
            <p> E percben halkan felnyílt a hajlék ajtaja, s a küszöbben megjelent ama férfi, kit a
               megölt hajós a szigetre hozott. A jövevény csöndes léptekkel járult az alvó ifjú elé.
               Meglátta, hogy milyen halvány. A láz gyötörte éppen.</p>
            <p> – Valóban sápadt fiú – dörmögé az idegen. – A szerelem megárthatott neki. Alszik,
               mosolyog, álma nyugtalan. Szerelemről álmodik. Ijedtségre fog ébredni.</p>
            <p> Ezzel halkan odavivé jéghideg kezét Elemér arcához, s végigsimítá rajta.</p>
            <p> Az ifjú felriadt az ellenszenves érintésre.</p>
            <p> – Ki az? mit akarsz? – kérdé az előtte álló alaktól.</p>
            <p> – Ha megmondom, hogy ki vagyok, megtudod, hogy mit akarok – felele, s leereszté
               hosszú köpenyét. – Az én nevem Kubláj emír.</p>
            <p> Elemér meg sem indult e szóra, keserű mosollyal mondá:</p>
            <p> – Ismerlek. Megtudtad, hogy haldoklom, s eljöttél, hogy meglásd, mint múlok ki?</p>
            <p> – Áldom a sorsot, hogy nem halálod után jöttem.</p>
            <p> – Miért?</p>
            <p> – Mert akkor nem ölhetnélek meg.</p>
            <p> – Balga ember. Tehát dicsőséget akarsz abban lelni, hogy</p>
            <p> – Az az utolsó csepp véred kell nekem, mely még ereidben tévelyg! Te nem tudod, mit
               cselekedtél, midőn a király leányát elszöktetéd. Disabul országát vesztette emiatt. E
               leányt Dalmának kelle nőül venni, s ha ez úgy történik, akkor tudva leend, mit
               másként bebizonyítni nem lehet, hogy Dalma nem férfi, hanem leány!</p>
            <p> Új nap gyulladt egyszerre Elemér szívében. Örvendetesbet nem mondott neki soha
               senki, mint halálos ellensége. Megújulva az öröm rohamától emelkedék fel ágyáról.</p>
            <p> – Ah, tehát te vagy az?… Tehát te vagy az mégis! Világ derül agyamban!… Most látlak
               utolérhetlen nagyságodban, oh, én bálványom. Most már százszor kedves előttem a
               halál, mert várhatok rád a túlvilágon… Imádlak… Lelkedet bámulom… Szellemed volt az,
               mi körülem lebegett mindenütt, a te arcod volt az, mit előttem láttam… Tégedet ígért
               a sors nekem… Az ígéret nem e világra szólt… Lesz hát szebb világ.</p>
            <p> – Azt meglátod azonnal! – szólt Kubláj, kihúzva kardját. – Hajtsd meg fejedet.</p>
            <p> Elemér egyszerre büszkén egyenesedett föl. Visszatérő lelke még egyszer arcába és
               szívébe hajtá vérét.</p>
            <p> – Mikor hajtotta meg nyakát nemzetembeli férfi a halálcsapás előtt? Orozva jöttél
               ölni? Tanuld meg hát, hogy az oroszlán még haldokolva is oroszlán, s szemedbe néz, és
               fogat mutat. S ezzel fölkapta öltönye alá rejtett kardját, megvillantá azt a
               holdsugárban, kényszerítve ijedten visszaszökni orgyilkosát, ki magáért kezde már
               aggódni, s az ajtó felé tekinte.</p>
            <p> – Jöjj. Látod, hogy én nem mehetek – hívá Elemér, félkezével széke karjára
               támaszkodva, míg a másikkal kardját emelé.</p>
            <p> Kubláj óvatosan közelge vissza, a két kard előbb halkan csattant össze, a viadal
               mindig hevesebb lett. Az acélok szikrákat hánytak a holdsugárban, végre Elemér egy
               utolsó csapást mért ellenfelére, mely ha azt megéri, ránézve is utolsó leende.</p>
            <p> Kubláj ijedten ugrott félre, s tétovázni látszott.</p>
            <p> – Pihenj meg – szólt gúnyosan Elemér. – Várd el, míg a halál önkényt elejt, akkor
               jöjj nekem. De míg egy ízem mozdulni tud, addig ne közelíts, mert vezetőnek küldlek a
               másvilágra!</p>
            <p> Kubláj nem merte őt megtámadni többé. A hős azonban érzé, hogy szíve mind lassabban
               dobog. Vége közel volt már, csak néhány lélegzete lehetett még hátra. Elemér ezt
               visszafojtá. Úgy akart meghalni állva, karddal kezében, hogy ne vegye észre e gyáva,
               midőn keble utolsót dobban, hogy ajka csukva legyen, szíve meg ne mozduljon, midőn
               kebelébe ütendi vasát…</p>
            <p> – Oh, Dalma, szeretlek! – sóhajtá még egyszer, s azzal összerogyott.</p>
            <p> Kubláj fogait csikorgatá, hogy vér nem jött döfés után a sebből, melyet a haldoklón
               ejte, s arcán egy torzvonása sem volt a fájdalomnak utána.</p>
            <p> Azzal ördögi vérörömmel foglalta el a holt ifjú helyét, s annak karszékében ülve
               várta, míg Halila visszaérkezik.</p>
            <p> A nő gyorsan járt, imádkozott a szent fák alatt, felkereste a jóst, az gyógyszerül
               egy tubafa-ágat adott neki férje számára. Halila, mintha sejtené, hogy e fa lombjai
               csak a holtak számára zöldülnek, az útfélen saját maga számára is szedett gyógyfüvet
               – haláladó bürköt. Így jött aggodalomtól dobogó szívvel a kis hajlékba vissza, s még
               a küszöbben susogá:</p>
            <p> – Elemér! Jó férjem… Alszol-e? – s odasimult, és kezét kinyújtá a kereveten ülőé
               után.</p>
            <p> Azon percben fölemelkedék az emír, s fagyos gúnnyal kiálta</p>
            <p> – Nem alszom.</p>
            <p> Halila hátratántorodék, a szó elhalt ajkán. Kubláj fenyegetőn húzódott közelebb
               hozzá:</p>
            <p> – A férj itt fekszik lábaimnál. E kardon az ő vére piroslik. Nem óhajtod-e, hogy a
               tieddel egyesüljön?</p>
            <p> Halila e pillanatban azon ritka nemével a lélek jelenlétének, mely az őrültség
               rettentő határán szokott megjelenni, ismerős mosolygást kényszeríte arcára, s kezét
               nyájasan nyújtva Kubláj elé, nyugodtan szólt:</p>
            <p> – Hozott az ég!</p>
            <p> Kubláj megütközve tekinte a nő szemébe.</p>
            <p> – Te engem üdvözölni mersz. Megcsalhatni vélsz-e?</p>
            <p> – Üdvözöllek, mint megszabadítómat. Ez ember erővel rabolt el engem.</p>
            <p> – Könnyű volt ott a győzelem, ahol nincs ellenállás. Te azonban nagy könnyen
               hozzászoktál szerelméhez.</p>
            <p> – Mondd: gyűlöletéhez. Nem férjem: tömlöcőröm volt nekem, nem gyöngédség: kínzás,
               üldözés, keserv volt, amit nála találtam.</p>
            <p> – Értetlenül beszélsz. Ha gyűlölt, miért rabolt el?</p>
            <p> – Te nem értesz mindent. A khagán meg akart tőlem menekülni, mert ő is mást
               szeretett.</p>
            <p> Kubláj meg volt lepetve. Kénytelen magában elismerni, hogy e nő igazat beszél, mert
               azt is tudja, amit ő csak sejtett.</p>
            <p> – Tehát a khagán maga szöktetett el vele? Hanem ő örömest ráállt erre, mert
               szerelmes volt beléd; nem volt-e az?</p>
            <p> – Ő is mást szeretett. Én csak foglya voltam.</p>
            <p> – Mást? Nem tudtad meg, hogy kit?</p>
            <p> – Álmaiban sokszor beszélt elérhetetlen tündérképekről. Kubláj összeveté azokat,
               amiket Elemértől hallott, s gyanúja mindig erősebb lett, hogy Dalma őt szerette, és
               szeretteték általa, s tudá bámulni azon női szívet, mely ennyi lemondásra képes.</p>
            <p> – És te miért nem iparkodtál innen megszabadulni?</p>
            <p> – Azt csak az ő holttestén keresztül tehettem, s íme, láthatod, hogy nálad nélkül is
               meghalt volna.</p>
            <p> – Mit beszélsz?</p>
            <p> – Lassan ölő mérget kevertem étele közé… – suttogá Halila, de meg is állt, hogy
               magában bocsánatot kérjen Istenétől e hazugságért, melytől lelke visszaborzadt. Oh,
               mely örömest halt volna meg vele együtt; de most apja vére lángolt fel szívében, s
               föltevé, hogy élni fog.</p>
            <p> Kubláj hitetlenül rázá fejét.</p>
            <p> – Ím, lássad, most is bürköt hoztam a parti ingoványból, míg ő aludt, és e
               tubafa-gally is számára van letörve. Kubláj csodától elfogva kiálta fel:</p>
            <p> – Astarothra! E nő nagyobb ördög, mint maga Astaroth! Egy gondolatom támadt. Én meg
               akarom tudni, ki volt e férfi rejtélyes kedvese?</p>
            <p> – Miként?</p>
            <p> – A varchonitáknál ősi szokás, hogy ha valakit meggyilkolnak, s gyilkosa nem
               ismertetik, a holttestet a legközelebbi rokon ravatalra fektetve viszi a khagán elé,
               s felhívja mindazokat, akikre gyanúja van, hogy kezüket a holt sebére téve esküdjenek
               meg, hogy halálában nem vétkesek. Ha a seb vérzik, az azt jelenti, hogy a gyilkos
               tette rá kezét. E törvényszék a Zomotor, a halálújítás. Te elhozod a khagán elé a
               halottat. Én balfelől állandok trónja mellett, hogy arcát szemlélhessem. Minek
               örülsz?</p>
            <p> Halila nem bírta arcán eltitkolni az iszonyú örömöt, mely szívében támadt.</p>
            <p> – Azon örülök – viszonza –, hogy az is ott leend, akit gyűlölök.</p>
            <p> – Te is, a hulla is fátyollal lesztek letakarva; a vérehagyott tetem senkinek sem
               leend árulója, a holt arcát nem látandja addig senki, ekkor egyszerre felrántod róla
               a leplet. És akkor az, ki neki szerelmese volt, nem fog-e magáról elfelejtkezve
               rögtön odarohanni hozzá, s ha el tudta titkolni szerelmét, lesz-e elég ereje
               eltitkolhatni fájdalmát?</p>
            <p> – Valóban el fogja árulni magát – szólt elgondolkozva tervén a nő.</p>
            <p> – Kezet reá – szólt Kubláj örömmel.</p>
            <p> – Kezeim között tartom őt – suttogá Halila.</p>
            <p> – Kit?</p>
            <p> – Azt, akin bosszút akarok állani – szólt a nő, megrázva Kubláj kezét, ki nem vette
               észre azt a fenyegető villámot, mely e percben a hölgy szemeiből feléje lobbant.</p>
            <p> Apja vére lángolt fel a nő szívében.</p>
         </div>
         <div type="chapter">
            <head>V.</head>
            <p> A honalapítás ünnepére összegyűlt szent berkeiben a nemzetnek színe java.</p>
            <p> Azon napok emlékére volt ez ünnep szentelve, mikor még a varchoniták szegény
               rabszolganép voltak, s puszta erdeikben idegen elnyomó számára kovácsoltak kardot,
               láncot önmaguknak.</p>
            <p> Saját kezüktől elejtett vadállatok bőrébe öltözve jelentek meg a férfiak, saját
               kezük szőtte öltönyökben a nők, mint egykor Bertezena idejében; így állt Dalma is
               közöttük, vállain fényes párducbőr keresztülkötve, mely gömbölyű vállát és karjait
               engedé láttatni, miknek gyöngéd idomza tán minden mozdulatnál kitűnt a férfi-erőre
               szoktatott izmok játéka.</p>
            <p> A hölgyek szemérmesen tekintének daliás khagánjuk alakjára, büszke önérzettel a
               férfiak. És Dalma elpirult, érezve, hogy termetére férfiak tekintete van
               függesztve.</p>
            <p> A vezérek üllőt, kalapácsot és vasat hoztak elő, Dalma izmos kezébe fogá a nehéz
               pörölyt, s a nép színe előtt a szikrázó vasból kardot kovácsolt, egyet azok
               mintájára, mikből négy ér fel eggyel, s azt fölemelve, fogadást tőn, hogy Bertezena
               utódait nem engedi rabszolgákká lenni soha.</p>
            <p> Szemei könnyeztek, midőn beszélt, a nép azt hívé: örömkönnyek.</p>
            <p> Ekkor nyakába akaszták a fejedelmi kacagányt, s egy magas fatörzsre, mint trónra,
               felültették. Hasonló trónról osztá egykor Bertezena parancsait.</p>
            <p> A nép választottai tisztelegve járultak eléje. Jött legelőbb hét agg rhabonbán, s a
               legvénebb végigsimítva ősz haját, szólt:</p>
            <p> – Üdv neked, oh, Dalma, ki megtartád, amit apáid szereztek, lásd hazádat felvirulva,
               és légy áldott. Boldog, aki alattad születik, s boldog, aki alattad hal meg. Élj
               sokáig.</p>
            <p> A hét vén rhabonbán elvonult, jött utánuk hat vezér: a hetedik, a legifjabb, nem
               volt ott. Senki sem tudta, hová lett.</p>
            <p> Pedig neki kellett volna elmondani e szavakat, miket az utána legifjabb vezér monda
               el:</p>
            <p> – Üdv neked, oh, Dalma, ki népek urává tetted nemzetünket, légy erős, légy hatalmas,
               három tenger legyen országod határa, s az egész ég legyen boltozatja. Élj dicsően és
               sokáig.</p>
            <p> A nép azt hívé, Dalma örömkönnyeket sír: az volt akkor is eszében, hogy e szókat
               Elemér szájából kellett volna hallania.</p>
            <p> A vezérek után jött hét ogur nő, tisztes, komoly arcú hölgyek.</p>
            <p> – Üdv neked, oh, Dalma – szólt az első –, ki határainkat megvédted vad ellenségtől,
               s boldogságot és jóllétet árasztál tűzhelyeink körül. Légy oly boldog egykor, mint mi
               mindnyájan vagyunk. Láss örülő családot magad körül, délceg fiakat, szelíd leányokat,
               kikben tenmagad légy megdicsőülve. Élj sokáig.</p>
            <p> Dalma keserűen tekinte a szónoknőre, ki oly szomorú gúnyt monda reá áldásképpen.</p>
            <p> Hét fiatal szűz jött ekkor elő, vadrózsával s liliommal koszorúzva. Pirulva, pihegő
               kebellel járult elé a kiválasztott hajadon, nem mert reá feltekinteni, midőn rebegő
               hangon szólt:</p>
            <p> – Légy áldva, oh, Dalma, ki bennünket hazát szeretni tanítál, szerelmedért
               jutalmazzon szerelemmel a sors, mindenkitől légy szeretve, s legjobban szeretve
               egytől.</p>
            <p> Dalma kezeibe rejté arcát.</p>
            <p> Végre hét kisded jött elő. Kis vezérök bátran állt a khagán elé, s elmondá rövid
               üdvözletét:</p>
            <p> – Üdv neked, Dalma! – S magától utána tevé: – Ha megnövünk, mink is veled megyünk a
               harcba!</p>
            <p> Dalma sóhajtva tekinte szét. Mindenütt örvendő arcok vették körül. A nép boldog
               volt, és derült, a fák fel voltak koszorúzva, az erdőben elszórt sírok beültetve
               lobogó kopjákkal, csak az ő lelke volt sötét. Az áldás nem fogott rajta.</p>
            <p> Majd jöttek a „hegedősök” húros hangszereiken nemzeti dalokat verve; megszólalt a
               koboz és tilinkó, s míg az ifjú szittya leányok hőskölteményeket daloltak, körbeállt
               a fiatalság, s eljárta a „dalitáncot”. Az ifjak kezeikkel a csatát utánozva
               táncoltak, közbe a hölgyek szelíd éneklése zengett.</p>
            <p> E pillanatában a közörömnek egyszerre szomorú kürthang rivallt meg a háttérben, s
               míg a mulatozók botránkozva tekintének az ünnepélyt zavaró gyászhangra, Dalma mellett
               egy baljóslatú hang szólalt meg:</p>
            <p> – Ez a zomotor hangja.</p>
            <p> A khagán megdöbbenve tekinte oda. Kubláj állt mellette, trónjára könyökölve.</p>
            <p> A gyászhangok mindig közelebb érkeztek, s nemsokára lehete látni a szekeret, melyen
               fehér lepellel leterítve, s zöld gallyakkal körültűzve állt a gyászravatal, mellette
               földig lefátyolozott nő haladt.</p>
            <p> A kikiáltó kürtjébe fújt, és szólt:</p>
            <p> – Dicső khagán és egybegyűlt férfiak! Ez előttetek álló gyásznő nevében tudtotokra
               adom, hogy e nő „tetemre hív” benneteket általam, melynek engedelmeskedni tartoztok
               haladéktalanul, és ha az első vezér, vagy maga a khagán volna is, akit e nő hívni
               fog, az tartozik kezét a meggyilkolt sebére téve leesküdni a vádat magáról. Szent a
               törvény, és áll mindnyájunk felett!</p>
            <p> A férfiak néma főhajtással fogadák a kikiáltó szavát, maga Dalma is leszállt
               trónjából, inte a gyásznőnek, hogy hívja fel mindazokat, kikre gyanúja van.</p>
            <p> Halila csendesen körültekinte sűrű fátyola alól; s amint a férfiak egyenként végig
               lépdeltek előtte, kérdezve: „van-e rám gyanúd?”, némán inte nekik, hogy menjenek
               tovább. Egyet sem hívott a hullához.</p>
            <p> – Kire gyanakszol tehát, jó asszony? – kérdé Dalma, miután az mindegyiket
               elutasítá.</p>
            <p> Halila ekkor megpillantá Kublájt a trón mellett, s rámutatott egyenesen.</p>
            <p> – Őreá! – kiálta Dalma megdöbbenve. – Ő Disabul követe.</p>
            <p> – Tudom – felelt Halila kikelt hangon, s újra inte Kubláj felé.</p>
            <p> Ez düh- és félelemtől reszketve húzódék hátra.</p>
            <p> – Ez asszony őrjöng! – hebegé. – Én nem tartozom törvényeitek alá.</p>
            <p> – Törvényeink nem ismernek különbséget – szólt Dalma. – Ha e nő gyanúja alaptalan, s
               te ártatlannak érzed magadat, nincs miért rettegned; de ha bűnös vagy, itt vétettél,
               itt lakolsz meg.</p>
            <p> – De e nő engem félreismer.</p>
            <p> – Ismerlek jól – szólt közbe Halila. – Magad megvallád, hogy te ölted meg férjemet;
               jer, tedd sebére kezedet, hadd szóljon a seb.</p>
            <p> Kubláj húzódozva lépett oda, s fogcsikorgatva súgá Halilának:</p>
            <p> – Elárulál, de el fogsz veszni te is. Gondolj Astarothra.</p>
            <p> – Mért nincs tíz életed, hogy férjemért áldozhatnám valamennyit.</p>
            <p> – Legyen tehát – szólt Kubláj, s kezét vakmerően a holt sebére tevé.</p>
            <p> Mindenki elszörnyedve szökött vissza. A vér egyszerre elkezde felszökellni a sebből,
               s elborítá a szemfedőt.</p>
            <p> – Gyilkos! – kiáltának az emberek, visszaborzadó dühvel.</p>
            <p> – Te vagy e férfi gyilkosa? – szólt Dalma szigorú hangon. – Igen, én! – kiálta
               egyszerre vakmerően Kubláj, s lásd meg, ki volt az, akit megöltem?</p>
            <p> S ezzel felrántá a szemfedőt, mely alatt Elemér holtteste feküdt, hidegen,
               sápadtan…</p>
            <p> Dalma, mint kit a villám ütött meg, rogyott össze a holttetemre, szívszaggató hangon
               kiáltva:</p>
            <p> – Elemér! Kedvesem.</p>
            <p> – Hah! Fájdalmad elárult! – harsogá Kubláj diadalmában. – Te nő vagy, és e férfi
               szerelmesed. Trónod enyim.</p>
            <p> – Tiéd a vérpad! – szólt Dalma fölegyenesedve fájdalmas dühében. – Nincs hatalom,
               mely megmentsen bosszúmtól. – Így! Így! – biztatá Halila, megfogva Dalma kezét. Ne
               hagyd őt kezeid súlyát kikerülni. Törd össze, semmisítsd meg. Ölje meg a bakó,
               temessék el a hollók, sirassa meg a vihar, átkozzam meg én!</p>
            <p> – Te nem parancsolsz e földön többé! – kiálta Kubláj. Én ország-világ előtt
               vádollak, hogy nem vagy férfi, hanem leány, s országod emiatt Disabul országa lett,
               néped az ő alattvalója, te magad az ő rabszolgája. Tedd le fejedelmi pálcád.</p>
            <p> – Fejedelmi pálcám e kard! – szólt Dalma, fölemelve azon kardot, melyet az imént
               kovácsolt, s miként egykor őse, Bertezena, éppen úgy vágta ketté Kublájt, hogy két
               része jobbra-balra hullott.</p>
            <p> – És most – kardom mutassa meg: férfi voltam-e, vagy asszony!</p>
            
            <p> Nehány hó múlva megkezdé Disabul tatár szövetségesével a harcot a varchoniták ellen.
               Dalma keresni látszott a halált, egyetlen jóltevőjét még e földön. Nem is sokáig
               váratott az magára, egy dicsőséges viadalban a sereg élén csatázva elhullott.
               Holtteste úgy elveszett, hogy senki sem talált rá többé.</p>
            <p> Dalma halála után a varchoniták felkerekedtek egész nemzetestül, s elmentek jobb
               hazát keresni. Inkább elhagyták ősi országukat, mintsem rabszolgák maradtak volna
               benne.</p>
         </div>
      </body>
     <back>
         <div type="liminal">
            <head>UTÓHANG A „VARCHONITÁK”-HOZ</head>
            <p> „Mennyi bombaszt!” – fogja mondani a<hi> századvégi</hi> olvasó, ha a
               kuriozitása rávitte, hogy ezt az elbeszélést átlapozza.</p>
            <p> És igaza lesz. Biz ez már mind bombaszt <hi>mai napság.</hi> De hát
               ennek az elbeszélésnek is ecetágya van. Nem regénynek készült ez, hanem drámának.</p>
            <p> 1853-at írtunk. A Bach-korszak virágévadját. A földön feküdt minden. A magyar kezdte
               megszokni a kényuralmat, a rabrendet, az idegen szót, az új intézményt. Nem volt már
               semmi reagálás – (a szabad, a nemzeti irányban), csak még egynéhány exaltált poéta
               keblében.</p>
            <p> No, azokról meg gondoskodva lett a cenzúra intézménye által.</p>
            <p> A nyelvünket nem értette senki az államalkotó elemekből: elkezdve a helytartón,
               folytatva a megyefőnökön, a rendőrfőnökön, a biztoson, a végrehajtón keresztül, egész
               le a Schulrath-ig. Csak a cenzor kötelessége volt érteni az átkozott finnugor
               idiómát.</p>
            <p> Amiket most Te, boldog idők szülte olvasóm, furcsa bombasztoknak fogadsz, abban az
               időben egy refractárius magyar írónak jajkiáltásai voltak az alvó nemzethez,
               áthelyezve a khokonorhegyi szakadékok közé, szájába adva soha nem élt királyoknak és
               királyleányoknak; de megértve, átgondolva egy élni akaró tetszhalott nemzettől.</p>
            <p> Ez a mű, így regényalakban, csak jóval később, egy enyhébb korszakban láthatott
               napvilágot: eredetiben ez drámának született. S ide kell egy pár korrajzoló
               kontúrvonás.</p>
            <p> Két cenzor volt ez években a magyar irodalom fölötti bírói székbe ültetve.</p>
            <p> Az egyik firtatta a könyvalakú termékeket és a hírlapokat. (Könnyű volt neki:
               mindössze négy hírlap jelent meg Pesten.) Ez egy maliciózus, rosszindulatú, hóhérnak
               született pribék volt. A nevére nem emlékezem. Akit meggyűlölök, azt el szoktam
               felejteni.</p>
            <p> A másik egy becsületes, jóakaratú, élni és élni hagyni szerető teremtés volt: ennek
               a nevét megtartottam, Csehallnak hítták. Erre volt bízva a színművek és
               színielőadások ellenőrzése.</p>
            <p> Én tehát, aki már akkor is ravasz, furfangos politikus voltam, előre tudva, hogy
               ilyen hazafiúi frázisoktól duzzadó <hi>regényfélét</hi> a nyomdafesték
               reprodukálni nem fog a Nr. 1 cenzor szigorúsága miatt, azt fundáltam ki, hogy
               ugyanezt, mint <hi>színművet</hi> fogom a letargiás közönséggel
               inhaláltatni Csehall úr kegyes elnézése mellett.</p>
            <p> A stratagéma teljesen sikerült.</p>
            <p> Az én derék, becsületes Csehallom a következő referádát nyújtá be a
               rendőrtanácsosnak a „Dalma” című drámámról:</p>
            <p> „Dieses <hi>Spektakelstück</hi> ist ein <hi>Machwerk,</hi> welches geeignet ist, durch exotische Decorationen und kuriose
               Costüme ein zahlreiches Publikum ins Theater anzulocken.”</p>
            <p> Az Isten áldja meg ezért a jó rekomendációért.</p>
            <p> A „Dalma” előadása a nemzeti színházban meg lett engedve. A hatás nem maradt el.
               Talán egyéb is közreműködött, mint az exotische Dekorationen és a kuriose
               Costüme.</p>
            <p> Fenn is tartotta magát egész addig, amíg a Bach-rendszer fennállt. Akkor aztán
               félretettük, mint ahogy kitesszük a szobából a vaskályhát, mikor a tavasz kinyílik. –
               Így lett később belőle regény. – Veszett fejsze új nyélbe sütve.</p>   
         </div>
      </back>
   </text>
</TEI>