<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HU00786" xml:lang="hu">
   <teiHeader>
      <fileDesc>
         <titleStmt>
            <title>Szegény gazdagok : ELTeC edition</title>
            <author ref="viaf:59084200">Jókai, Mór  (1825-1904)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Takács Emma</name>
            </respStmt>
         </titleStmt>
         <extent>
            <measure unit="words">108602</measure>
            <measure unit="pages">427</measure>
     <!--       <measure unit="vols"/>-->
         </extent>
         <publicationStmt><publisher ref="https://distant-reading.net">COST Action "Distant Reading for European Literary History" (CA16204)</publisher><distributor ref="https://zenodo.org/communities/eltec/">Zenodo.org</distributor><date when="2020-03-05"/><availability><licence target="https://creativecommons.org/licenses/by/4.0/"/></availability><ref type="doi" target="https://doi.org/10.5281/zenodo.3462435"/><!--Published as part of ELTeC--></publicationStmt>
         <sourceDesc><bibl type="digitalSource">
               <title>Szegény gazdagok</title>
               <date>2003-03-29</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00700/00786"/>
               <respStmt>
                  <resp>Original Electronic Edition</resp>
                  <name>Király Péter</name>
                  <name>Pétery Kristóf</name>
                  <name>Kiss András</name>
               </respStmt>
               
               
            </bibl><bibl type="firstEdition">
               <title>Szegény gazdagok</title>
               <author>Jókai Mór</author>
               <date>1860</date>
            </bibl><bibl type="digitalSource"><title>Jókai összes művei, CD-ROM</title>
                     <idno type="isbn-10">963 9374 17 2</idno>
                     <pubPlace>Budapest</pubPlace>
                     <publisher>Arcanum</publisher>
                     <date>2001</date>
                  </bibl><bibl type="printSource">
                     <title>Szegény gazdagok I-II.</title>
                     <author>Jókai Mór</author>
                     <pubPlace>Budapest</pubPlace>
                     <publisher>Unikornis</publisher>
                     <date>1993</date>
                     <idno type="isbn-10">963-7519-52-1</idno>
                  </bibl></sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="long"/>
            <reprintCount xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T2"/>
         </textDesc>
      </profileDesc>
      <revisionDesc><change when="2020-03-05">Checked by checkup script</change>
         <change when="2019-04-18"/>
      </revisionDesc>
   </teiHeader>
  <text>
      <body>   
         <div type="chapter">
            <head>Az unalom</head>
            <p> – Te ásítottál oly nagyot, Clementine?</p>
            <p> Senki sem felel.</p>
            <p> A kérdező egy nyolcvan év felé járó öregúr, pompás, virágos selyemkaftánban, fején
               gyapot hálósüveggel, lábain meleg posztóharisnyák, kezein briliántos, türkizes,
               rubinos gyűrűk; úgy fekszik hanyatt az atlasz ottománon, arca olyan cserfakó, mint a
               múmiáké, egyik ránc a másikat éri rajta; száraz, sovány keselyűorra, bozontos
               őszsárga szemöldökei, s kiülő nagy, fekete szemei, miket érzékeny szempillák
               takargatnak, kevés megnyerőt kölcsönöznek arcának.</p>
            <p> – Nos, senki sem felel? Ki ásított oly hangosan a hátam mögött? – kérdi újra
               boszontólag az orrán keresztül hangoztatva a szót. – Senki sem felel?</p>
            <p> Persze, hogy senki sem felel.</p>
            <p> Pedig vannak a szobában elegen. Ott ül a kandalló előtt egy harminc-harmincöt év
               körüli fiatalasszony, éppen olyan erősen jellemzett keselyűorral, olyan felhúzott,
               magas szemöldökkel, minők az öregúréi, csakhogy az ő arca még piros, meglehet, hogy
               nem is a természet kedvéből piros, és szemöldökei feketék, hanem vékony ajkai
               tökéletesen úgy vannak összeszorítva, mint az öregúréi, mikor hallgat. A delnő
               pasziánszot játszik.</p>
            <p> Az egyik ablakban egy fiatal, tizenhat éves lyánka ül, gyönge, hirtelen nőtt alak,
               minden oly finomra van mérve rajta, vékony, mintegy odarajzolt szemöldök, piciny
               gömbölyű száj; az ilyen piciny, gömbölyű szájnál az jut az embernek eszébe, hogy
               mennyit tudna ez panaszkodni, ha olyan jó titoktartásra nem volna alkotva! Úgy
               illenek hozzá a titkolódzó szempillák is. Ez valami gyöngyhímzéssel van
               elfoglalva.</p>
            <p> Ugyanazon kis hímzőasztalnál, vele átellenben ül egy veres képű hölgy, szörnyű szőke
               hajjal és meglehetősen kövér termettel. Ez valami nevelőnő. Azt állítja magáról, hogy
               angol. Ez valami könyvet olvas.</p>
            <p> A selyem ottomán mögött végre ül az a bizonyos Clementine, akinek be kellene vallani
               az ásítás elkövetett bűnét; ez pedig egy élte delén túl járó kisasszony, hamis
               hajhurkákkal halántékai körül, egy kicsit szakállas állal és rendkívül sovány
               termettel; az ember nem nézhet rá anélkül, hogy kedve ne legyen megkínálni: egyék, az
               isten áldja meg, valamit! Ez valami kegyelemkenyéren levő régi társalkodóné; nem vér
               szerinti tagja a családnak. Valami szemrontó fehérneművarrással van elfoglalva, ami
               bizony nemigen nagy mulatság szegénynek.</p>
            <p> A pamlagon fekvő öregúr egész napi mulatsága abból áll, hogy ezeket az ittlevőket és
               még másokat is, akik most nincsenek itt, tűrhetlen rigolyáival boszontson; azok pedig
               azzal szokták magukat házsártoskodásai ellen védelmezni, hogy nem felelnek semmi
               szavára vissza.</p>
            <p> – Úgy van, úgy – folytatja az öregúr a szurdáló izgágát. – Tudom én azt nagyon jól,
               hogy unalmas dolog énkörülöttem lenni. Átlátom én azt, hogy én kiállhatatlan vénember
               vagyok, akire nem érdemes a szót vesztegetni. Tudom én azt jól, hogy nem is azért
               vagytok ti itt énmellettem, mintha valami nagyon szeretnétek itt lenni. Ki erőtet rá?
               Hiszen én senkinek sem fogom a rokolyáját, hogy el ne menjen. A kapu sincs bezárva.
               Aki a szekatúrát ki nem tudja állni, semmi sem könnyebb, mint segíteni magán. De azt
               nem teszi senki, úgyé? Mert jó mégis az öreg Lapussa szeme előtt járni. Mert
               meglehet, hogy akit az öreg kiállhatatlan Lapussa nem lát, azt azután el is találja
                  <hi>felejteni!</hi> Aztán nem is tudhatja az ember, hogy mikor talál
               meghalni az öreg. Mert hiszen minden órán várják a halálát – már nyolc esztendő óta.
               Biz az unalmas dolog nagyon. Hja, jah! Felkelni nincs már tehetsége az öreg
               bolondnak, meg nem verhet senkit; ha kiabál, senki sem ijed meg tőle; de még annyi
               ereje mindig van, hogy meg tudja húzni a csengettyűzsinórt, be tudja hívni a
               komornyikot, el tud küldeni az alispánhoz, vissza tudja kéretni a végrendeletét, s
               szép csöndesen másikat tud diktálni a jegyzőnek.</p>
            <p> S hogy szavainak annál ijedelmesebb nyomatékot adjon, rögtön meg is rántotta a
               csengettyűzsinórt.</p>
            <p> Hanem, azért senki még csak felé sem fordította az arcát: a delnő vetette a kártyát,
               a fiatal lyánka öltögette tűjére a gyöngyöket, a missz olvasott, s a vén kisasszony
               szörnyen iparkodott egy szál cérnával a tű fokába éppen beletalálni; mintha senki egy
               szót sem szólna.</p>
            <p> A csengetésre a komornyik bejött! – Vén, fekete frakkos, fehér nyakravalós szolga,
               régi cseléd, de akinek azért még annyi bizalmasság sincs megengedve, hogy mikor
               csengettek neki, és ő bejött az ajtón, azt kérdezhesse, mit parancsolnak, hanem ott
               kell neki álli az ajtó mellett, míg a csengetőnek méltóztatik hozzá szólani.</p>
            <p> Pedig az öregúr jól látta az átelleni tükörből, hogy ott áll már a cseléd, de csak
               hagyta állni, közbe-közbe nagyokat fútt, s félre-félre tekintgetve, vizsgálgatta a
               többiek arcait, vajon félnek e nagyon, hogy most a pitvarnokot rögtön az alispánhoz
               fogja küldeni. De miután látta, hogy biz azok egy cseppet sem ügyelnek rá, akkor
               valami éles, kelletlen hangon megszólalt:</p>
            <p> – Louis!</p>
            <p> A cseléd a pamlagig közeledett, ott megint megállt.</p>
            <p> – Ebédemet!</p>
            <p> A nagyszerű fenyegetésnek ez lett a vége.</p>
            <p> A kártyavető delnő szánalmas gúnymosollyal nézett reá, valami hasonlót takart el a
               missz is az arca elé tartott könyvvel, míg Clementine-nek nagyon jól esett egy
               csomóra fulladt cérnaszálat téphetni fogaival.</p>
            <p> Az öregúr észrevett, vagy csak gyanított valamit.</p>
            <p> – Missz Kleerri! Nem veszi észre, hogy Henriette megint az ablakon néz ki? Nekem
               kell-e a misszt arra figyelmeztetnem, hogy ez a legilletlenebb dolog: egy fiatal
               leánynak az ablakon kinézegetni? Angliában ezt talán még nem tudják, hogy ez illetlen
               dolog?</p>
            <p> – Kérlek, nagypapa… – esenge azzal a panaszra álló szép szájával a vádlott.</p>
            <p> – Csendesen! Én nem szóltam Henriette kisasszonyhoz, én missz Kleerrinek beszélek.
               Henriette kisasszony még gyermek; neki nincs esze valamit megérteni vagy meg nem
               érteni; őhozzá én nem beszélek; őneki én mindent meg nem magyarázhatok; de azért
               tartom missz Kleerrit a háznál, azért fizetek neki úgy, mintha egy fejedelem leányát
               nevelné, hogy legyen kivel megértetnem nevelési elveimet. Az én nevelési elveim pedig
               jók, missz, mondhatom, hogy nagyon jók; azért tessék azok mellett megmaradni. Én
               tudom, hogy mit lehet és mit nem lehet fiatal leányoknak megengedni; én tudom, hogy
               miért beszélek …</p>
            <p> A fiatal leányka arca úgy elpirult egy szemrehányó tekintetétől az öreg zsarnoknak,
               mire aztán a missz durcásan felkelt helyéről, s hogy legyen kin tölteni bosszúját,
               igen következetesen valami hibát fedezett fel Henriette hímzetében, s az egész napi
               munkáját felfejtette vele.</p>
            <p> Itt úgy látszik, hogy csak egy embernek van joga beszélni, a többinek a joga abból
               áll, hogy azt ne hallgassa.</p>
            <p> De hátravan még valaki, akinek még erősebb jogai vannak, aki most elkezdi a
               szobaajtót döngetni ököllel, azt a szobaajtót, melyen a családtagok legidősbjei is
               csak félve szoktak kocogtatni, s amire ő akkorát üt ököllel és csizmasarkkal, hogy
               mind elijednek rá.</p>
            <p> Ah, ez a kis férfiunoka, az öregúr kényeztetett kedvence, a kis Makszi.</p>
            <p> – Miért nem bocsátják be a kis Makszit? Nyissák ki az ajtót a kis Makszinak, nem
               tudják, hogy nem éri fel még a kilincset? Miért nem eresztik hozzám, ha ő akar?</p>
            <p> A komornyik éppen nyitotta előtte az ajtót, mire aztán a kis családi princ bebukott
               az ajtón; egy kis sápadt penész virág, veres szemekkel, pontyidomú, szeglettelen
               szájjal, hanem a családi autentikus orr mellékletével; amihez lesz dolga a többi
               fejének, míg kellő arányba növi magát. A kis kegyenc tökéletes ulánus hadiköntöst
               visel, még a négyszegletű csákó is fejére van csatolva, s kezében kivont bádogkarddal
               hadonáz, és amellett keservesen bömböl.</p>
            <p> Szép kis alak! Egy síró ulánus katona.</p>
            <p> – Mi a baj? Ki bántotta a Makszit? Ki nyúlt a Makszihoz?</p>
            <p> A bömbölésből aztán annyit megtud a nagypapa nehezen, hogy Makszi amint szaladt,
               elbukott a kardban, az instruktor azután el akarta tőle venni a kardot, arra ő
               kirántotta fegyverét, s jót húzott vele megtámadója kezére; azután a nagypapa
               szobájába menekült, ahova nem volt szabad őt a nevelőnek üldözni.</p>
            <p> A nagypapa rémkedve kérdezé tőle:</p>
            <p> – Hol ütötte meg magát? Jöjjön ide! Hol ütötte meg a fejét? Látom! Itt, ni. Fel van
               dagadva: egészen piros. Tegyetek neki rá opodeldocot. Clementine! A Makszikának
               opodeldocot.</p>
            <p> Vagy akarta Clementine látni, vagy sem, hogy Makszikának hol fáj, elő kellett hozni
               a házi gyógyszert, melyet aztán Makszika kikapván a jámbor hölgy kezéből, úgy vágott
               a padlóhoz, hogy szétfolyt a tartalma a szőnyegen.</p>
            <p> Senki sem pirongatta meg érte.</p>
            <p> A nagypapa mégis jónak látta valamit felhozni védelmére.</p>
            <p> – A Makszikát nem kell megharagítani! Akinek kard van az oldalán, ugye, Makszika?
               Maga katona lesz.</p>
            <p> – Igen – felelt a fiú durcásan szepegve –, én generális leszek.</p>
            <p> – A Makszika generális lesz! No, ne szopja hát az ujját. Nem akar kevesebb lenni,
               mint generális.</p>
            <p> Az angol missz helyén találta itt egy szakértő észrevételt ejteni közbe.</p>
            <p> – De aki generális akar lenni, annak sokat kell ám tanulni!</p>
            <p> – Én nem akarok tanulni, én mindjárt akarok tudni mindent. Ugye, nagypapa, akinek
               sok pénze van, az mindjárt tud mindent?</p>
            <p> Az öregúr diadalmasan néze szét a jelenlevőkön.</p>
            <p> – Ez a lángész! Ez a mondás!</p>
            <p> Azzal odaszorítá a kis fickó fejét gyöngéden az ölébe:</p>
            <p> – Ez az én kis unokám, az én igazi vérem!</p>
            <p> Tudta jól, hogy a többieket mennyire bosszantja vele. Azalatt a komornyik
               elkészítette az asztalt; egy hattyúnyakú paliszander fatábla volt az, amit az ottomán
               fölé lehetett mindenestül tolni; azon volt tizenkétféle étel: mind hideg étkek, mert
               a meleget orvosi rendelet tiltja; az öregember mindegyikbe belekóstol az ujjaival:
               egyik sem ízlik neki; fenyegetőzik, hogy el fogja csapni a szakácsot, ez nagyon sós,
               amaz nagyon édes; ezen kozma érzik, amazon az élesztőszag; az embernek már az ételére
               sem ügyelnek: milyen régen nem volt ez meg amaz, amit ő olyan nagyon szeret. Hát emez
               minek van itt? Nem tudják, hogy ettül ő rosszul lesz; hogy ettül megbetegszik, nem
               várhatják már, hogy meghaljon, ilyennel akarják az életét megrövidíteni?</p>
            <p> Mondhatnák ugyan neki, hogy hiszen éppen maga rendelte ezt tegnap, de senki sem
               hosszabbítja vele a lármát, a zúgolódás így aztán lassankint elfúl magába; az öregúr
               ismét Makszikához fordul, s nyájasan megkínálja a fitymált ételekkel.</p>
            <p> – Egyél velem, Makszikám, lelkem.</p>
            <p> – Kell is nekem – felel a kis finnyás –, mikor már valamennyibe beleturkáltál a
               kezeiddel.</p>
            <p> – Óh, te nagy selma! Vigyék ki a Makszikát kocsikázni; fogják be a pónikat, az inas
               menjen vele, nem a praefectus. – Ezzel eltolja maga elől a kerekeken görgülő asztalt,
               int a komornyiknak, hogy tegye el az ételeket a kredencbe, mert azokat holnap megint
               elő fogja kérni.</p>
            <p> A komornyik teljesíti a rendes napi parancsot, s jól elzár minden étket; tudva, hogy
               rögtön elkergetnék, ha valamit elő nem tudna adni.</p>
            <p> Az öregúr tudja jól, hogy nincs olyan cselédje, akit valami jutalommal rá lehetne
               venni, hogy azon ételhez nyúljon, ami az ő asztaláról lekerült, annyira irtóznak
               tőle, hanem azt rendesen a koldusoknak szokták kiosztani; tehát hogy a koldusok se
               köszönhessék meg, addig tartatja azokat bezárva, amíg megromlanak, csak akkor adja
               ki.</p>
            <p> Családjával már tíz év óta nem evett egy asztalnál. Soha senki abba az ételbe belé
               nem kóstol, amiből ő eszik.</p>
            <p> Vannak családjának tagjai, akik évrül évre mindennap együtt vannak vele, de akiktül
               se télen, se nyáron egyéb szót nem hall, mint „jó reggelt” és „jó éjszakát”, akik
               soha se kéréssel, se panasszal nem alkalmatlankodnak előtte, akik ha valamin örülnek
               vagy szomorkodnak, azt előtte titokban tartják.</p>
            <p> Az a piros arcú delnő például, amióta férje elhalt, ki nyolc évig volt fekvő beteg,
               hétszámra sem szokott atyjával egy szót is váltani.</p>
            <p> Az öregúr eleinte azt kívánta, hogy Lángainé (így híják a delnőt) esti kilenc óráig
               ott legyen szobájában, s rakja ott a kártyát, vagy unja magát másképp, ahogy
               kívánja.</p>
            <p> Egy hónapig engedelmeskedett a nő szótlanul; akkor egyszer hét órakor felöltözött
               díszesen, s azt mondá, hogy a színházba megy.</p>
            <p> Az öreg Lapussa nagy szemeket mereszte rá.</p>
            <p> – A színházba?</p>
            <p> – Páholyt béreltem magamnak.</p>
            <p> – Úgy? Jó mulatást.</p>
            <p> A delnő vállat vonított, s otthagyta. Tudta jól, hogy e perctől fogva egy millióval
               kevesebb öröksége van, mint testvérbátyjának, hanem azontúl mindennap elment a
               színházba, amint az esti hét órát ütötte, már ő ott ült a páholyában, és ki nem
               mozdult onnan, amíg valakinek egy szó mondanivalója volt a színpadon.</p>
            <p> Lángainé gyermektelen.</p>
            <p> Megholt férjéhez nem kötötte szerelem, s eddigelé tán senkihez sem. Az úri büszkeség
               válogatós. Emberek, kik a szalonbevezetés képességén alul esnek, rá nézve nem
               létezők; akik pedig szalonját látogathatnák, azokrul nincs kedve ábrándozni. A
               színházban sokszor végigjártatja szemeit a páholyokon, azokban sok szép, elegáns
               fiatalember megfordul, délceg katonatisztek, deli mágnásifjak, de azoknak a távcsövei
               nem találkoznak az övéivel. A Lapussa-család még nagyon új nemes arra, hogy a magas
               világban észrevegyék, s éktelen gazdagságuk híre egy nyomon jár sordidus
               fösvénységükével, ami a könnyűvérű úri rend előtt nem ajánlatos tulajdon.</p>
            <p> A Lapussák <hi>nem urak, csak gazdagok;</hi> azért a páholyok ifjai
               nem veszik észre Lángainé szebbnél szebb toalettjeit.</p>
            <p> Akik pedig a páholyokon alul esnek, parterre, zártszék közönség, azok rá nézve nem
               léteznek, látta és elfelejtette őket, legfeljebb <hi>Hahn-Hahn Ida</hi>
               grófnő mondása jutott rájuk néha eszébe, aki keleti utazásai jegyzékében egész
               Magyarországról csak annyi észrevételt lát jónak megörökíteni, hogy a pesti
               férfivilág körszakállt visel, és hogy neki nagy gyanúja van az olyan szakállak ellen,
               amik felől nem bizonyos, hogy szokták-e azokat mindennap – kifésülni; ami egy nervőz
               német grófnétól elég magas és finom eszmejárás, s fantáziájának csinos tanújele.</p>
            <p> Lángainé bátyja, János, notorie a legunalmasabb ember a városban, akit a cselédjétől
               kezdve, a kávéházi ismerőseig senki sem állhat ki; csupán csak az apja, az sokat tart
               felőle. Nagy gazdagsága mellett fösvény és kapzsi. Ha pénzszerzésről van szó, olyan
               alkalmakat is megragad, miket jóravaló firma alatt működő kalmár a szenzálnak szokott
               átengedni; még uzsorára is ad pénzt a legjobb ismerőinek. Képzelheti, milyen nagyra
               becsülik. Szeretné, ha úrnak tartanák, de nem tudja magát rábírni, hogy a kaszinóban
               kiírassa a nevét a táblára, azért az évenkint fizetendő hatvan forintért.</p>
            <p> Vagy talán attul tart, hogy valaki felhozza ellene uzsoráskodásait, s még nem
               választják meg tagnak.</p>
            <p> Ennek a fia az a mulatságos kis Makszi.</p>
            <p> Az a karcsú, lengeteg alak, az az idetévedt angyal, aki elküldetett, hogy az egész
               család bűneiért kiszenvedjen, egy harmadik testvérnek árva leánya, ki atyját, anyját
               egyszerre vesztette el, mégpedig a legtragikusabb módon. A Margit-szigetre akartak
               átmenni csónakon, amint egy gőzös rájuk jött, a csónakot felfordította, apa és anya
               ott veszett, csak a leányt tudták megszabadítani. Henriette akkor már tizenkét éves
               volt, s attól a rémjelenettől fogva annyira ideges lett, hogy a legkisebb erős hangra
               összerezzent, s sokszor minden észrevehető ok nélkül elkezdett sírni.</p>
            <p> Mint mondják, igen jó, gyöngéd anyja volt; egy finom, mívelt teremtés, ki csak
               gyermeinek élt, és aki szeme láttára merült el a hullámok közt, s azóta Henriette-nek
               nagyatyja házánál kelle élni, ahol senki sem szerette egymást.</p>
            <p> De mégsem! Még volt egy fivére is, Kálmán, kissé könnyelmű, de jószívű fiú. Ez
               ritkán szokott a család közé jönni, mert mindig szidták. Pedig hát szegény nem vétett
               egyebet, mint hogy az új ruháit rendesen eladta. De hát az ő hibája volt-e az is? Ha
               mindig azt hallotta otthon hányni-vetni, hogy a Lapussa-család ilyen-olyan gazdag,
               aztán őneki sohasem adtak pénzt a kezébe, hogy kortársaival együtt mulathasson. Másik
               hibája meg az volt, hogy nem akart diákul tanulni.</p>
            <p> Ezért különösen sokat kellett szenvednie. Az öreg Lapussa, valamint János fia szinte
               nem sejtenek a latin nyelvhez, amaz ifjúkorában még nem járt iskolába, mert a
               vagyonszerzés kezdeményeivel volt elfoglalva, emez pedig már nem járt iskolába, mert
               már akkor gazdagok voltak, azért aztán nem is volt egyiknek sem helyes fogalma a
               legközönségesebb tárgyakról, mint ami utazásai közben ráragadt. Minthogy pedig az
               instruktor nagyon el volt foglalva Makszikával, azért Kálmánnak a nyilvános tanodába
               kellett járni, hogy okosabb ember legyen, mint elődei.</p>
            <p> Szegény Henriette sokszor órákig elfáradt vele, hogy öccse asztalához ülve, a
               genusok, deklinációk, konjugációk, motiok és más ördöngös állapotok fáradalmait
               keresztülküzdeni segítse neki; de biz abból csak az lett, hogy utoljára is ő tanult
               meg jobban diákul, mint Kálmán, s lopva ő fordította le neki a penzumokat Cornelius
               Neposból és Virgil Bucolicáiból.</p>
            <p> Ezért pedig a missz nagyon haragudott, mert ő nem bírta a latin nyelvet (ritka nő
               fárasztja magát oly tárgy megtanulásával, ami felett beszélni nem lehet); s ezért
               aztán Henriette akárhányszor válthatott szót Kálmánnal az ő jelenlétében is, anélkül,
               hogy ő megértette volna, hogy miről beszélnek. Neki aztán magyarázhattak, amit
               akartak.</p>
            <p> Sőt még nevezetesebb dolgok is történhettek ennek a fatális diák nyelvnek a
               közvetítésével, amiket majd később megtudunk, de most nem érünk rá náluk
               megállapodni, mert János úr jön haza, s ezt kell elébb megcsodálnunk.</p>
            <p> Lapussa János úr tökéletes prototiponja családjának, rendkívül hosszú, száraz
               termete még hosszabbnak látszik azáltal, hogy fejét magasan hordja, úgy hunyorogva le
               onnan a magasból az emberiségre, mint akinek a szeme fáj, s nem bírja felnyitni a
               szempilláit, a családi orr dimenzióit még feltűnőbbé teszi a szertelenül kicsiny áll
               s az összeszorított ajak; bajusza középett is meg szájszegleteinél is ki van
               borotválva, s éppen csak egy egérfarknyi van meghagyva kétfelől, s nagy tudománnyal
               kifenve hegyesre és feketére. Viselete elegáns és túlfinom, a divattól csak annyiban
               eltérő, hogy minden öltönye igen feszes, ing- és mellénygombjait drágakövek képezik,
               gyűrűi is azoktól ragyognak, s beszéd közben sok igazgatnivalója van nyakkendőjén,
               szokta simogatni öltönyeit, ami arra mutat, hogy sokat tart gyűrűi szépségéről és
               frakkja finom posztójáról; amellett magas, kemény nyakravalója sokat látszik
               könnyíteni álla büszke tartásának, keményített inggallérjai pedig simaság és
               töretlenség tekintetében senkinek át nem engedik az elsőbbséget; s egyúttal igen jó
               mulatságot szereznek neki azáltal, hogy állkapcái rángatásával azokat igazgassa,
               szüntelen azt a gondolatot gerjesztve a ránézőben, mennyire kényelmetlen lehet azokra
               az inggallérokra nézve fejének ottléte.</p>
            <p> János úr bejön a szobába, senkire rá sem néz, végigsétál hátratett kezekkel, akkor
               észreveszi az apját, annak kezet csókol, s megint sétál nagyot. Látszik rajta, hogy
               valami nagy mondanivalója volna, csak valaki kérdezné meg tőle, hogy mi baja.
               Tudniillik az apja vagy a testvére.</p>
            <p> Ahelyett azonban Clementine kisasszonyt viszi rá a bűne, hogy megszólítsa édes,
               vékony, nyájas hangon.</p>
            <p> – Nagyságos úr.</p>
            <p> Ezt először nem hallja.</p>
            <p> – Nagyságos úr…</p>
            <p> – No, mi baj? – szól vissza most, még magasabbra emelve fejét.</p>
            <p> – Elkészítettem az ingre való hímzést, ahogy parancsolni tetszett.</p>
            <p> A nagyságos úr büszke ajkpittyesztéssel ereszkedik le, megtekinteni az ajánlott
               hímzést. Óh, be rossz emberismerete van Clementine kisasszonynak.</p>
            <p> János úr most nagyon elégületlen. Láthatni az arcán. Odatekint, még jobban
               összehúzva szemeit; száját elgörbíti nagyon.</p>
            <p> – Nem ér ez semmit. Mondtam már, hogy ezek a virágok igen nagyok, ilyet csak az oláh
               parasztok ingeire stikkolnak; mit gondol?</p>
            <p> Azzal veszi az ollót Clementine varróasztaláról, s az egész nagy, fáradságos munkát,
               mivel a jámbor társalkodóné egy hétig kínlódott, diribről-darabra aprítja, s odaveti
               elé nagy dölyfösen, hogy az csak hüledezve néz rá.</p>
            <p> – Ugyan, János; János! – szól erre hozzá az öregúr.</p>
            <p> – Mikor mérges vagyok! Mikor haragszom! Mikor magamon kívül vagyok.</p>
            <p> – Hát miért haragszol? Kire?</p>
            <p> János úgy tesz, mintha nem akarná elmondani haragja okát, levágja magát egy
               karszékbe, lábait egymásra veti, kezeit zsebeibe dugja, azután megint felugrik,
               megint sétálni kezd.</p>
            <p> – Dühös vagyok.</p>
            <p> – Ki bántott? – kérdi aggódva az öreg.</p>
            <p> János megint levágja magát egy pamlagra, s egyik lábát, keresztülveti a pamlag
               karján; egész fitymálással vetve oda, mintha tulajdonképpen inkább megvetés volna az,
               mint harag.</p>
            <p> – Hát az <hi>a semmirevaló</hi> Hátszegi. Az a semmi ember. Az a
               betyár. Az <hi>a csavargó!</hi>
            </p>
            <p> – No, de mit vétett?</p>
            <p> – Mit vétett? – kiált felugorva János. – Hát tudod, hogy tegnap ide izent a
               szenzáljától, hogy szeretné megvenni a Széchenyi téren levő házunkat, hogy adom? Én
               meg akartam a szenzáliát takarítani magunknak, s ezért magam mentem el hozzá ma
               délelőtt fél tizenkettőkor. No, ez a legillendőbb idő látogatást tenni, így gondolom.
               Én csak tudom, hogy mi az illendő. Megyek az előszobájába; ott áll egy inas. Azt
               mondja, hogy várjak. Én várjak? Én előszobázzak? Egy Lapussa János! És kinél? Egy <hi>nyomorú semmiházi</hi> Hászeginél a vendégfogadóban! Jól van.
               Vártam. Jelents be nála. Azalatt le sem ülhettem, mert a gazember az előszobában
               minden széket telerakott suvickos kefével, meg csizmával. Én! Egy Lapussa János!
               Akkor visszajön az a másik gazember, s azt mondja, hogy azt izeni az ura, mert nem
               beszélhet velem, jöjjetek délután. Én! Egy Lapussa János! Velem nem beszélhet valaki,
               hanem jöjjek máskor! Te kutya, te semmirevaló gazember. No, megállj!</p>
            <p> Erre az öregúr maga is lelkesedni kezdett.</p>
            <p> – De miért nem ütötted pofon?</p>
            <p> (Csakugyan eredeti egy gondolat, valakit két ajtón keresztül pofon ütni.)</p>
            <p> – Azt fogom tenni! De azt meg fogom tenni! Ezt nem viszi el szárazon. Ezt nem hagyom
               magamon! Egy Lapussát elküldeni! Rögtön megyek két tanúért, kihívom párbajra.</p>
            <p> – Nem, János, ne azt tedd. Üsd pofon az utcán, vagy ne azt tedd, adj egy trágernek
               tíz forintot, s páholtasd el, mikor a színházból jön. Az lesz legjobb.</p>
            <p> – Nem! Én meg akarom ölni, én meg akarok vele verekedni, aki engem, mint gavallért
               megsért, annak én meg akarom mutatni, hogy gavallér vagyok; azzal pisztollyal fogok
               számolni, pisztollyal.</p>
            <p> E hetvenkedés a család öregét és nőnemen levő tagjait illően megrettenté már.
               Clementine éppen azon kezdett töprenkedni, hogy nem jó lenne-e neki elmenni a
               szobából a gouvernante-tal együtt, hogy azon esetre, ha János meg talál valakit ölni,
               a szántszándékosságról ne tanúskodhassanak, mint idegenek. Csak Lángainét nem zavarta
               meg a nagy zaj, ő készült a színházba, brossai között válogatott, míg János, kit
               bosszantott a közöny, egyenesen őt nem aposztrofálta.</p>
            <p> – Meg kell ilyen bántalom után verekednem: ugye, Matild? Mit szólsz hozzá?</p>
            <p> Lángainé hideg gúnnyal felelt a ki nem kerülhető kérdésre:</p>
            <p> – Azt mondom hozzá, hogy máskor, ha valaki délelőtt haragít meg, ebéd előtt
               mérgelődjél rajta, mert ha ebéd utánra hagyod a haragot, az árt az egészségnek.</p>
            <p> János találva érezte magát, s elhallgatott; azután megint hátratette a kezeit, s
               járt-kelt, nagyokat fújva alá s fel, utoljára kapta a kalapját; s futott.</p>
            <p> Az öregúr utána kiáltott engesztelő hangon:</p>
            <p> – János, de mit akarsz?</p>
            <p> – Azt majd meglátjátok!</p>
            <p> Azzal becsapta maga után az ajtót.</p>
            <p> Az öregúr szemrehányólag szólt Lángainéhoz:</p>
            <p> – Még te is ingerelted, még jobban uszítottad, mikor úgyis dühben van. Pedig hát mit
               nyernél vele, ha megölnék? Fia van, mindenét az örökli. A kis Makszié lesz
               minden.</p>
            <p> Lángainé a kapalja csokrát kötötte meg.</p>
            <p> Az öregúr még egyre dörmögött.</p>
            <p> – Én ismerem a tüzes vérét; képes volna nekimenni egy ármádiának, ha megharagítják,
               olyankor nem hallgat semmire. Valahogy meg kellene akadályozni ezt a párbajt. Mit
               gondolsz? Vagy te ma is színházba készülsz? El tudsz menni ilyen állapotban? Elmégy
               komédiát nézni?</p>
            <p> Lángainé keserűen felelt:</p>
            <p>
               <hi>– László</hi> éppen ilyen <hi>szerepeket</hi> szokott
               adni a színpadon, mint János. Amilyen kevéssé féltem a színészeket, mikor párbajt
               vínak, éppen annyit adok János rodomontádjaira. Nem lesz neki semmi baja: ne
               féltsd.</p>
            <p> Az inas jött jelenteni, hogy a kocsi előjárt, Lángainé felvette mantille-ját, s ment
               abba a komédiába, ahol legalább mulatságosat játszanak.</p>
         </div>
         <div type="chapter">
            <head>Akivel az ember párbajt akar víni</head>
            <p> Az öreg Lapussának a nappal és éjjel minden órájában kell valakit rendelkezése alatt
               bírni, akinek nyugta ne legyen miatta.</p>
            <p> Esti hét óráig eléggé eluntatta családját, akkor Lángainé színházba megy. Henriette
               a nevelőnővel a nagyteremben zongorához ül, a gyerekeket lefektetik. Clementine és a
               cselédség vacsorál, senki sem marad nála, akkor következik azután az <hi>éjjeliőr</hi> hivatása.</p>
            <p> Az éjjeliőrök sorát sohasem irigyeltem; éjszaka sötétben, magányosan végigbotorkálni
               az emberjáratlan utcákon, hallgatni saját lépteinek visszhangját meg az alabárd
               kopogását, várni egyik órát a másik után, s kiabálni fennhangon kegyes mondásokat,
               mikre éppen akkor senki sem hallgat, mert minden ember alszik; hideg szélben,
               zivatarban kapumélyedésekben meghúzni magát, boltküszöbökön, kemény kőlócákon
               panaszos negyedórácskát bólintgatni; – biz ez nem valami mulatságos dolog; de mégis
               százszorta mulatságosabb, mint éji őrnek lenni Lapussa Demeter úr oldala mellett, nem
               is hiszem, hogy akadjon rá több annál az egy embernél, aki már benne van, s ha az el
               talál szökni, nem tudom, hol kapnak másikat.</p>
            <p> Ennek a szerencsétlennek az a terhes hivatala, hogy esti nyolc órától kezdve reggeli
               hatig Lapussa úr ágya mellett üljön, s neki mindenfélét felolvasson.</p>
            <p> Demeter úr nagyon rossz alvó; egész éjjel alig alszik egy órára való igazi álmot, s
               a szemeit csak akkor tudja behunyni, mikor már valami felolvasás nagyon elkábította a
               fejét, akkor aztán egy kis időre elszenderül; de amint csendesség támad, megint
               felébred, és nógatja a frátert, hogy olvassom tovább, minek hagyta el?</p>
            <p> A fráter egy ötvenen túl levő vén diák, aki emlékezetét haladó idők óta mindig
               kéziratok fáradtságos lemásolása után élt, jámbor, együgyű ember, életében mindenféle
               hivatalba próbált már bejutni, folyamodott városhoz, vármegyéhez, kancellistának,
               porkolábnak, expeditornak; szerkesztőkhöz korrektornak, újdondásznak, kihordónak;
               színházhoz rendezőnek, ügyelőnek, jegyszedőnek, mágnásokhoz titkárnak, ispánnak,
               nevelőnek; vasutakhoz pénztárnoknak, konduktornak, kolportőrnek, anélkül, hogy
               valahol valami törekvését kívánt siker koronázta volna, míg végre ötven és egynéhány
               esztendős korára utolérte az a szerencse, hogy e biztos állomáshoz jusson, melybe
               azáltal keveredett, hogy egy szerkesztő megtudta, hogy Lapussa Demeter ilyen meg
               ilyen felolvasót kerestet, s berekommendálta szegényt.</p>
            <p> Nem értett ugyan egyéb nyelven, mint magyarul, diákul és tótul, azt is mind a hármat
               egymással keverve, németül éppen csak olvasni, <hi>érteni nem:</hi> de
               hisz erre nem is volt szükség, mert olvasnia nem a saját épülése végett kellett.</p>
            <p> Ez a jámbor ember tehát éjről éjre abban őszült, hogy Lampel Róbert
               kölcsönkönyvtárából ami csak németre fordított francia regény van, azt mind sorban
               felolvassa Demeter úr előtt anélkül, hogy maga egy szót értene belőlük. Demeter úr
               természetesen saját könyvtárt nem tartott, mert hiszen ez neki csak orvosság volt, s
               ki tartana <hi>külön gyógyszertárt</hi> magának?</p>
            <p> Ezért kapott a felolvasó szabad kosztot és kvártélyt s hónaponkint tíz forintot
               készpénzben; nappal nem volt neki szabad bejönni a szobába. Eleinte az ásítozás is
               meg volt neki tiltva, mert Demeter úr kénytelen volt mindig utána tátongani, de
               miután ezt ki nem állotta, inkább felmondott; – hát később a szabad ásítás is
               belefoglaltatott a szerződésbe.</p>
            <p> Azon az éjszakán, melyen János úr oly nagy haraggal ment el hazulról, különösen
               álmatlan volt Demeter úr; már nem tudom, Monte-Cristo tette-e, amiből a jámbor
               Margari éppen akkor olvasta fel az első kötetet, vagy az a nyugtalanság, hogy vajon
               mi nagy dolgokat fog elkövetni János.</p>
            <p> Máskor a szegény Margarinak csak akadt egy-egy kis pihenése; ha észrevette, hogy
               Demeter úr kezd hosszúkat lélegzeni, ő is letette a fejét a könyvre, s rögtön
               elaludt; míg aztán a felébredő zsarnok újra felcsengette álmából, hogy olvasson
               tovább; de most egy pillanatra sem hagyott neki békét.</p>
            <p> Monte-Cristo már jócskán ült a tömlöcben, midőn Lángainé hintaja visszajött a
               színházból; ekkor Demeter úr becsengeté a pitvarnokot, ha János úr nem érkezett-e
               szinte haza. Nem; volt rá felelet. Igaz, hisz ő a másik színházba jár. Lessék meg,
               mikor lesz annak vége. Azonban tizenegy óra lett, János mégsem jött meg; ezalatt
               Monte-Cristo szomszédja csinálta <hi>a vonalakat a tömlöc
                  padlatán;</hi> azt szerette volna Demeter úr bővebben megmagyaráztatni
               magának:</p>
            <p> – Hogyan lehet az, Margari?</p>
            <p> – Instálok alázatosan, nagyságos úr, ezt nem értek.</p>
            <p> – Jól van, folytassa.</p>
            <p> Valahányszor a kaput nyitották oda alant, Demeter úr mindannyiszor becsengette a
               pitvarnokot, hogy nem János úr jött-e meg? Egyszer sem az jött. A pitvarnok
               mindannyiszor az ágyból ugrott fel, folyvást borzasabb fővel, durcásabb képpel
               jelenve meg a szobában, s átkozva magában azt a bakter diákot, hogy mégsem tudja
               elaltatni azt a vén embert, ez pedig irigyelte a szolga állapotját, akinek legalább
               szakaszonkint lehet átaludni az éjt.</p>
            <p> – Folytassa hát, Margari, tovább.</p>
            <p> Monte-Cristo kilökette magát halottképpen egy zsákba varrva a tengerbe.</p>
            <p> – Merte volne-e azt maga megtenni, Margari? – kérdezé közbeszólva Demeter úr.</p>
            <p> – Ha sok pénzem volna, nagyságos úr, instálok; de az ilyen szegény ördög, mint én
               örül, ha élhet – viszonza Margari, mely válasz persze a „nem értett” szöveghez
               semmiféle viszonyban sem állott.</p>
            <p> – Jól van, együgyű ember; olvassa tovább.</p>
            <p> Margari nagyot ásított, nyújtózkodni is akart, de akkor eszébe jutott, hogy hónalj
               alatt ki van szakadva a kabátja, az majd még nagyobbat szakad, hát ezt abbahagyta, s
               folytatta a keserves munkát.</p>
            <p>
               <hi>Monte-Cristo már szárazra is úszott,</hi> Margarinak majd
               leragadtak a szempillái, de az öregúr mégsem álmosodott el; egyszer ismét becsengeté
               a komornyikot, hogy nézzen fel a háznál lakó orvoshoz, nem hívatták-e hirtelen valami
               veszélyesen megsebesült emberhez? A komornyik sem egészen értette a dolgot, az orvos
               is álmos volt, ahogy felköltötték, s kicsinyben múlt, hogy eret nem vágott a
               komornyikon, míg az fel bírta világosítani, hogy nem őróla van szó, hanem az öregúr
               álmodott valamit ébren.</p>
            <p> – No, hát! – izent neki az álmából felvert doktor valamit, amit a pitvarnok
               bizonyosan nem mondott el odabenn. A János úr által tett fenyegetőzés egész éjjel nem
               hagyta Demeter urat aludni, aztán meg a szegény Margarit sem. Egy-egy érdekesebb hely
               megragadta az öreg figyelmét, akkor elfelejtette János párbaját, például, mikor <hi>Monte-Cristo megleli azt a tömérdek kincset a szigeten.</hi>
            </p>
            <p> Ekkor felköltötte Margarit, hogy hozzon egy mappát, keresse meg rajta, hol van a
               Monte-Cristo-sziget? Margari kereste azt minden tengeren, utoljára még a szárazföldön
               is, de csak nem találta meg. Mikor már aztán nagyon megunta a keresést, azt
               indítványozta, hogy majd ír ő holnap délután mindjárt magának Alexander Dumas úrnak,
               hogy fedezze fel a nagyságos úr előtt, hol volt az a sziget, és hogy megvan-e
               még?</p>
            <p> – Jól van, maga nagy ostoba, olvasson tovább.</p>
            <p> Margari nagyot sóhajtott, felnézett a faliórára; de soká üti azt a hatot! Egyszer
               aztán olvasás közben csakugyan ütötte a hatot. Margari ott menten a sor közepén
               megállt, belehúzott a körmével, hogy ráismerjen: melyik szónál kezdje estére, fület
               csinált a lapnak, s betevé a könyvet.</p>
            <p> – No! Hát a vége! – szólt neheztelő bámulással Demeter úr.</p>
            <p> – Instálok alázatosan – szólt Margari alázatos rendületlenséggel –, hat óra után
               nincsen a konvenció! – Azzal jójcakát kívánt, és elment.</p>
            <p> Demeter úr dühbe jött, káromkodott, föltette magában, hogy rögtön elcsapja, arra
               azután fényes reggel elaludt, és három óra hosszat aludt mély, narkotikus, halott
               álmot, amikor aztán a házat el lehetett volna körüle bontani, arra sem ébredt volna
               fel.</p>
            <p> Tíz óra tájon fölébredve, első dolga az volt, hogy János úr után tudakozódjék. Még
               akkor sem jött haza. Erre elküldé a pitvarnokot a kapitányi hivatalhoz, hogy jelentse
               fel, miszerint az ő fia, János és Hátszegi úr (lakik az Angol Királyné vendéglőben)
               párbajt akarnak víni, a hatóság tudja ki, hol és mikor, és mindenáron akadályozza
               meg. A feljelentésre egy biztos rögtön bérkocsiba veté magát, s nyargalt lóhalálában;
               félóra múlva aztán egy hajdú azt az izenetet hozta vissza a komornyiknak, hogy
               tiszteli a biztos, máskor tegye bolonddá az öregapja lelkét, de ne őtet; – amiből azt
               is lehetett érteni, hogy a párbajról szó sem volt, vagy pedig azt, hogy mind a ketten
               megölték már egymást, el is vannak régen temetve: későn jött a denunciáció.</p>
            <p> Szerencsére úgy délfelé hazaérkezett maga János úr, egy kissé olyan ámolygós
               állapotban, mint mikor az ember valakit korán reggel éhomra megölt, vagy pedig mikor
               egész éjjel ivott.</p>
            <p> A család tagjai tegnapról megint együtt ültek már szokás szerint Demeter úr
               szobájában, s hallgatták annak boszontásait, midőn hírül jött János úr hazajötte.
               Demeter úr rögtön hívatta magához. Eleinte azt izente vissza, hogy ő most lefekszik,
               mert alhatnék, ami délben elég képtelen beszéd még a leggazdagabb embertől is, egy
               második küldetésre egypár pofont ígért a pitvarnoknak, csak miután harmadszorra
               Clementine menesztette át hozzája azzal a szóval, hogyha nem jön, beteg édesatyja
               fogja magát odavitetni hozzá, akkor jelent meg nagy haragosan.</p>
            <p> – No, te! Te, dühös, vérengző ember! Hát megtörtént? Végbement?</p>
            <p> – Mi történt meg? – kérdezé János, szörnyen elmeredt szemekkel.</p>
            <p> – Ahá! Idegenek vannak jelen; azok előtt nem beszélhetsz: Clementine, missz Kleerri,
               távozzanak egy kissé a mellékszobába. No, már most szólhatsz.</p>
            <p> – De ugyan mi a csodát akarod, hogy szóljak!</p>
            <p> – Henriette, menjen ki maga is. Gyermekeknek nem kell mindent megtudni.</p>
            <p> Henriette is a többi után ment, csak Lángainé maradt ott. Rébuszokat
               fejtegetett.</p>
            <p> – De mit akarsz te éntőlem megtudni?</p>
            <p> – Hát az az affér: az a rencontre Hátszegivel? Felkerested? Találkoztál vele?</p>
            <p> – Óh! Úgy? Persze, hogy felkerestem, most is tőle jövök; egész éjjel együtt
               mulattunk az Angol Királynéban. Mondhatom, famózus egy fickó! Derék, charmant
               gavallér. Valóságos eredeti noble ember. Délután be fogom nálatok mutatni; meglátod,
               Matild, neked is meg fog tetszeni. Hanem most adieu; alunni kell mennem; mert egész
               éjjel nagyon sokat pezsgőztünk együtt. Óh, ez nagyon-nagyon jeles ember.</p>
            <p> Demeter úr nem felelt rá semmit. Összeszorítá vékony ajkait, s fejével nagyokat
               bólingatott. Senki sem tett rá semmi észrevételt. János úr mehetett aludni tetszése
               szerint.</p>
            <p> Csak eltávozta után kis időre szólítá meg Lángainét az öreg.</p>
            <p> – Mit csinálsz, Matild?</p>
            <p> – Egy <hi>rébuszt találgatok,</hi> ami az Irisben jött.</p>
            <p> – Nem találod furcsának, amit János mondott?</p>
            <p> – Észemben sincs, hogy törjem rajta a fejemet.</p>
            <p> – Hm. Én gondoltam valamit.</p>
            <p> Lángainé tetszésére bízta, hogy elmondja-e, amit gondolt, vagy elhallgasson
               vele?</p>
            <p> – János vissza akarja adni a tromfot Hátszeginek; ide akarja csalni, hogy majd mikor
               az délután eljön, elébb megvárakoztassa az előszobában, azután azt üzenje ki neki,
               hogy ma nem fogadhatja el, jöjjön holnap. Így van az kicsinálva bizonyosan. Óh, János
               okos fiú, nagyon okos fiú! De én mindig kitalálom előre, hogy mit akar.</p>
            <p> Ez önelégült konjektúrára még el is mosolyodott az öregúr.</p>
            <p> E pillanatban valaki félig benyitotta az ajtót, s egy borzas fő bekukkantott rajta,
               s hirtelen széttekintve, megint vissza akart húzódni. Már késő volt. Demeter úr
               észrevette; úgy szokott fekünni, hogy a tükörből minden bejövőt meglátott.</p>
            <p> – Ahán, Kálmán? Hát miért nem jössz be? Nem látsz, mi?</p>
            <p> – Nem téged kereslek, hanem Henriette-et.</p>
            <p> – Gyere ide, ha parancsolom!</p>
            <p> Kálmán erre aztán egészen belépett az ajtón, a hátával be is akarta egypárszor újra
               csukni, de nem ment a kilincsbe, aztán csak úgy hagyta.</p>
            <p> Szakasztott mása volt Henriette-nek arcvonásaiban, csakhogy fekete szemei szilaj
               tétovával jártak össze minden tárgyat, mint a vadrigóé, mely kalitjából kiszabadulva,
               egy perc alatt azt nézi, merre van itt valami elkapnivaló, vagy nincs-e egy macska,
               mely őt elkapja, vagy egy nyilás, melyen kiröpüljön, vagy egy búvóhely, ahova
               eltűnhessen? – Gyere ide! Mi kell neked a Henriette-tel?</p>
            <p> Kálmán nagyot pislantott azokkal a szilaj szemekkel, egyet nyelt utána, azalatt
               elkészült azzal, amit felelni szükség.</p>
            <p> – Hát, hogy a penzumomat nézze által, nincs-e benne valami hiba?</p>
            <p> – He, te vén kamasz! Nem szégyenled egy leánynak mutatni a leckédet, nem szégyenled,
               hogy az többet tud, mint te?</p>
            <p> – Te meg annyit sem tudsz.</p>
            <p> – Mit? Így kell velem beszélned, te semmirekellő? Nem félsz tőlem?</p>
            <p> A gyerek vállat vont.</p>
            <p> – Az iskolában úgyis eleget koplalok büntetésből, mikor a leckém nem tudom. Attul
               meg nem ijedek meg, hogy kitagadsz; mert most is nyári kabátban járok télen.</p>
            <p> – Igen, mert eladtad a télit, semmirevaló! Szép azúr kabátod volt.</p>
            <p> – Óh, persze! Ócska volt, nem adtak érte többet két húszasnál, az is lyukas volt az
               egyik, megcsalt vele a zsidó. Demeter úr a fogait szítta, Lángainé megfeddé a
               fiút:</p>
            <p> – Kálmán! Kálmán, ne feleselj öregatyáddal, az nem illik.</p>
            <p> – Így van <hi>nevelve –</hi> szólt mérges leptetéssel az öreg –, ezek
               voltak <hi>a derék atyjának</hi> drága nevelési elvei. Éppen olyan,
               mint az apja.</p>
            <p> A fiúnak erre a szóra könnybe lábadtak a szemei, félrefordítá arcát, hogy azokat az
               öreg ne lássa, s ajkába harapott, hogy sírva ne fakadjon; az fájt neki nagyon, ha azt
               mondták, hogy az apja is olyan ember volt, mint ő.</p>
            <p> – Nos, mutasd azt a penzumot.</p>
            <p> A fiú szótlanul nyújtá oda az összevarrott irkát.</p>
            <p> Az öreg szemüvegét vette s belenézett:</p>
            <p> – Ez nem a te írásod!</p>
            <p> – Hát kié?</p>
            <p> – Én ismerem, hogy kié.</p>
            <p> – Biz azt nem ismered.</p>
            <p> – Ahám! Ugye, elfogtalak? Tehát mégsem a tied, mert téged csak ismerlek.</p>
            <p> – Ugyan, add vissza, aztán bocsáss.</p>
            <p> – Óh, nem, majd megmutatom valakinek, aztán megtudom, hogy jól van-e fordítva, hogy
               mire mentél már, hogy nem hiába költöm-e rád ezt a sok pénzt?</p>
            <p> – De ha azt hiszed, hogy nem én írtam.</p>
            <p> – Most takarodjál! Az írás itt marad.</p>
            <p> Kálmán duzzogva ment odább, nyitva hagyott maga után minden ajtót, s odakinn rögtön
               elkezdett hangosan fütyülni, amit Demeter úr ki nem állhatott.</p>
            <p> Becsengette a komornyikot, teremtsék elő Margarit rögtön.</p>
            <p> A jámbor férfiú ekkorra már kialudta magát, s megijedt, hogy megint felolvasás lesz
               a dologból, azonban engedelmeskedés az első erény egy jól rendezett státusban.</p>
            <p> – Méltóztatja parancsolni.</p>
            <p> – Jöjjön ide csak, Margari; maga tud diákul, fordítsa le nekem Kálmánnak a penzumát
               magyarra.</p>
            <p> Margari előbb végignézte az írást, hogy sok-e, nem kellene-e érte külön diurnumot
               kérni. Azonban csak egy oldal volt. Elmondá a tartalmát híven. Valami ártatlan chria
               volt arról a témáról, hogy „beatus ille, qui procul negotiis” stb.</p>
            <p> – Jól van, no. Elég, elég már. Nincs benne valami hiba? Csak azt akartam tudni.</p>
            <p> – De igenis. Itt a poéma fölül hibázik a két punktum, aztán meg ahelyett, hogy
               „putabam”, szebb lett volna így írni, hogy „arbitratus sum”.</p>
            <p> – Jól van. Adja vissza Kálmánnak az egzercíciumot. Aztán ide hallgasson: ha
               szépszerével hozzáférhet, kerítse kezébe Kálmánnak a többi gyakorlatait is, s hozza
               ide nekem. Kap érte jó ajándékot.</p>
            <p> – Igenis, mindjárt, kérem alássan.</p>
            <p> Az „ajándék” szóra a jeles férfiúnak egyszerre nagyon gyorsak lettek a lábai; azt
               vélte, hogy a feladat teljesítésének legegyenesebb útja leend Kálmán úrfit direkte
               megrohanni és inhibeálni neki a nagyatyai parancsolatot, hogy minden archívumát
               rögtön adja ki, mert abban gyönyörködni akarnak.</p>
            <p> Erre aztán kapott Kálmán úrfitól egy olyan előre nem sejtett pofont, hogy
               megcsendült bele a füle, melynek következtében nagy lármát csapott odakinn,
               fenyegetőzött, hogy panaszra megy a professzorokhoz, s e gonosz szándékától nem is
               állt el addig, míg Henriette, megtudva az öccsét fenyegető veszélyt, névnapra kapott
               Szűz Máriás aranyát neki nem ajándékozá, hogy csak hallgasson el, és ne mondja
               senkinek, hogy Kálmán bántotta. (De azért csak mégis eldicsekedett vele adandó
               alkalommal mindenkinek, ha nem is panaszképpen.)</p>
            <p> János úr az egész délutánt apja szobájában tölté, még a kávéházba sem ment.
               Bizonyosan várta a revansra való alkalmat.</p>
            <p> Untából azt találta ki, hogy unokahúgának kezdett el udvarolni. Odaült mellé, a
               kezét cirógatta, megjegyezte rá, hogy milyen szép fehér a bőre; kérdezte tőle, hogy
               mért nem visel már angol fürtöket, mikor azok olyan jól illenek az arcához, az angol
               misszt is belevonta a diskurzusba, megtudakolva tőle, hogy Henriette tökéletes-e már
               az angol és francia nyelvben, sok hiányzik-e még, hogy virtuóz legyen a zongorán,
               példálózott, hogy bizony jó lesz sietni mindenféle tanulnivalóval, mert már Henriette
               nem gyermek, idestova egyet gondol, s elrepül, akkor aztán ha az ember egyszer már
               asszony, nem sokat tanul.</p>
            <p> – Apropó, Heneriette, van-e már választottad, he?</p>
            <p> Henriette sokkal jobban félt tőle, mint hogy e kérdésre elpirult volna, hanem inkább
               gyanakodva nézett fel rá félénk szemeivel, s nem felelt neki semmit.</p>
            <p> De felelt helyette az öregúr, jól összeszidta Jánost.</p>
            <p> – Te félbolond! Te egész bolond! Miről beszélsz te annak a gyereknek? Forgasd el a
               fejét! Anélkül sincsen a helyén. <hi>Iskola kell még annak,</hi>
               nevelőház, nem férjhezmenés; te vén szamár! Csak te biztasd. Az én akaratommal,
               Lapussa Demeter akaratával, <hi>öt esztendeig,</hi> értsd: ötig se
               kérő, se más széltoló nem teszi ide a lábát Henriette végett, érted!</p>
            <p> János felkacagott e mérges fenyegetőzésre; tréfának vette az egészet, s azzal,
               mintha Henriette egészen az ő védence volna, bizalmas, pártfogó arccal mondta
               neki:</p>
            <p> – Ne félj, húgocskám, majd hozok én neked vőlegényt, olyat, hogy <hi>a
                  nagypapa a mankóját veszi, úgy szalad elibe</hi> (az öreg közbeordított valamit,
               János túlkiáltotta kacagva); ha pedig nem akar hozzáadni, hát elszöktetünk!</p>
            <p> Azzal nevetve, mint aki jó szíve túlbuzgalmával nem bír, átölelte, megcsókolta
               Henriette-et, azzal a rúgkapálózó öreghez futott, azt is összecsókolta, azután Matild
               felé lépett, de az előre megmondá neki, hogy „engem már ne csókoljon meg,
               köszönöm!”</p>
            <p> Henriette e nagybátyai hízelgés után kétszer-háromszor összeborzadt, mint akinek
               valami undorító orvosságot kell bevenni, s előre megérzette a szagát.</p>
            <p> A pitvarnok félbeszakítá e kedélyes családi enyelgést, jelentve, hogy őnagysága báró
               Hátszegi úr kívánja tiszteletét tenni.</p>
            <p> Demeter úr most egyszerre könyökére emelkedett, hogy János arcára lásson, vajon mit
               fog tenni. Kilöketi az inasokkal Hátszegit a házból, vagy azt izeni, hogy várjon az
               előszobában, ahogy ő várt nála, hogy jöjjön holnap? Óh, bizonyára János ilyesmit fog
               tenni, mert János nagyon büszke ember.</p>
            <p> János úr pedig mindezek helyett azt tette, hogy maga rohant ki az ajtón az érkező
               vendég eleibe, fennhangon kiáltva messziről eléje:</p>
            <p> – Óh, kérem alássan. Kedves, tisztelt barátom uram, minek ez a ceremónia
               miközöttünk, csak tessék egyenesen jönni akármikor hozzánk, báró úr, kegyed előtt nem
               vagyunk idegenek! Stb. stb.</p>
            <p> Azzal karon ragadta érdemes vendégét, s diadaltól ragyogó orcával vezette őt be
               családi szentélyükbe, bemutatva őt örömtől egészen elfulladt hangon.</p>
            <p> – Méltóságos báró Hátszegi Lénárd úr, legkedvesebb barátom.</p>
            <p> Aztán azt az ügyetlenséget követte el, hogy az atyját és unokahúgát (akit közelebb
               ért) egymás után felnevezte a vendég előtt, végre Matild felé fordult, hogy azt is
               bemutassa neki, de már az akkor olyan képet mutatott rá, mint a márványhölgy
               Zampában, hogy János elébb jónak látta megkérdezni halkan: mi tetszik. Mire az az
               odahajló fülébe azt súgta:</p>
            <p> – Tanuld meg, hogy ne mutasd be a vendégnek a háziasszonyt, te <hi>ügyetlen!</hi>
            </p>
            <p> János először megijedt e címtől, másodszor haragudni akart érte, hanem harmadszor
               jobbnak látta mosolyogva fordulni Hátszegi báró úrhoz, aki udvariasan kisegíté
               zavarából, mondván:</p>
            <p> – Van szerencsém őnagyságát tisztelhetni; több ízben volt alkalmam elmerengeni
               páholyában látott méltóságteljes arcvonalmain.</p>
            <p> – Tessék helyet foglalni…</p>
         </div>
         <div type="chapter">
            <head>A kedves ember</head>
            <p> Báró Hátszegi igen kedves ember.</p>
            <p> Van szép, férfias, büszke arca, erőteljes alakja, szabadon mozog, beszél, szemei
               ragyognak, magatartása úri, kifejezései válogatottak; valódi gavallér.</p>
            <p> Demeter úr egészen meg volt tőle igézve, ámbár Hátszegi ővele nagyon kevés
               diskurzust kezdett; már csak illem szerint is legtöbbet foglalkozván a jelen levő
               özvegy delnővel.</p>
            <p> Miről volt szó, arra bizony már senki sem emlékszik; mindenféle hiábavalóság: bálok,
               estélyek, lófuttatás.</p>
            <p> Henriette-et meg sem szólították, János úr belebeszélt mindenbe, nem hallgatott rá
               senki, hanem azért nagyon jól mulatta magát.</p>
            <p> Mikor Hátszegi eltávozott, ragyogó arccal kérdezé Lángainétól:</p>
            <p> – Nos, hogy tetszik neked ez a fiatalember?</p>
            <p> – Szeretném tudni – szólt válasz helyett Lángainé szúrósan –, hogy mi okod volt
               neked ezt a fiatalembert nálunk bemutatni?</p>
            <p> – Nos, nem derék gavallér ember-e?</p>
            <p> – Te azt mondtad tegnap, hogy <hi>semmiházi.</hi>
            </p>
            <p> – No, az nem igaz; <hi>mondtam, de nem igaz.</hi>
            </p>
            <p> – Azt mondtad, hogy <hi>csavargó.</hi>
            </p>
            <p> – Mit? Én mondtam? Az lehetetlen! Azt én nem mondtam.</p>
            <p> Demeter úr interveniált békés úton.</p>
            <p> – No, mondtad, János: így mondtad; hanem akkor haragban voltál, az ember olyankor
               sokat mond.</p>
            <p> – Au contraire! – igyekezett János magát tűzbe hozni – nem csavargó, sőt a legelső
               földesúr a Hátszeg vidékén. Hogy mondhattam volna én olyat? Kastélya, vára van: egy
                  <hi>dinaszta,</hi> egy valóságos dinaszta a maga kerületében; olyan
               úr, mint egy kis herceg, akkor én bolond lehettem, mikor azt mondtam, hogy
               csavargó…</p>
            <p> – Tegnap ki akartad híni párbajra – folytatá Lángainé a csípdőzést.</p>
            <p> – No, persze! Majd mindjárt, minden bagatell miatt! Aztán, ha volt is valami haragom
               ellene, vannak körülmények, amik közt az ember kibékül.</p>
            <p> – Ha az ember <hi>üzér,</hi> ugyé? Ha az embernek eladó háza van,
               amire alkuszik?</p>
            <p> – Azért sem üzér! Hát azért sem eladó ház! – kiálta felpattanva János úr. – Ha már
               akarod tudni (aztán egyszerre leszállt a hangjával), hanem valami egészen más. Sokkal
               fontosabb dolog.</p>
            <p> – Vagy úgy? – szólt gúnymosollyal Lángainé, s szánalmas tekintetével iparkodott
               Jánost megrendíteni. (Azt gondolta magában: ez megint egyike azon járdataposóknak,
               akikhez az én János bátyám engem mindenárom férjhez akarna adni, akiket rám akar
               disputálni, csak hogy elmenjek a háztól, míg az öreg él. Jólesnék neki, ha
               beleszeretnék; de azt nem éri meg János barátom, mert amíg atyánk él, addig nem
               megyek másodszor férjhez.)</p>
            <p> – Tehát valami Nagy Sándor, aki hódításra indult ki; aki nem házat, hanem <hi>háztüzet jött nézni.</hi>
            </p>
            <p> – Igen. Olyasvalami. Kitaláltad, hanem azért mégis tévedni méltóztatol.</p>
            <p> – Azon csak örülök.</p>
            <p> Demeter úr közbeszólt gunyoros hangnyomattal:</p>
            <p> – Matild nem megy férjhez senkihez; <hi>nagyon szereti az apját,</hi>
               nagyon jól érzi magát itthon.</p>
            <p> – Óh, hohó! – nevete János hetykén. – Nem Matild húgomról van szó! Éppen nincs róla
               szó.</p>
            <p> – Azt remélem is – szólt fönségeskedő kenettel Matild –, ha én kezemet akarom
               nyújtani valakinek, azt majd én választom magamnak. És arra nem elég valakinek két
               szép fekete szemének lenni, hogy az én figyelmemet megnyerje; és nem elég neki a
               tavalyi bálokról tudni beszélni, meg lovon tudni ülni; hanem annak egy kis <hi>karakterének is kell lenni,</hi> annak becsültetni is kell a világ
               előtt, hogy ő legyen rám nézve szerencse, ne én őrá.</p>
            <p> János tízszer is bele akart vágni a beszédbe; mikor vége volt, kitört belőle a
               szó:</p>
            <p> – De ugyan, kérlek, nincs rólad szó! Egy szó sincs tefelőled. Ne védelmezd magadat;
               nem akar senki elrabolni; ülhetsz békével a pamlagon, s vetheted a pasziánszot
               ítéletnapig; Hátszegi báró nem azért jött ide, hogy téged elcsábítson.</p>
            <p> – Akkor hát a te űzményed az egész, s mit csinálsz miszteriőz dolgokat belőle, hogy
               ez meg amaz a titkos szándéka van itten?</p>
            <p> – Hát, hisz azért lehet.</p>
            <p> – Mi lehet?</p>
            <p> – Lehet a báró háztűznéző.</p>
            <p> – Ha nekem nem kell?</p>
            <p> – Hahaha! Frau von Lángai azt képzeli, hogy ő van egyedül a háznál, akit meg lehet
               kérni.</p>
            <p> Lángainé széjjelnézett a szobában, mintha meg akarná tudni, hogy ki van hát még itt
               valaki, aki a báró óhajtásainak tárgya lehessen, de biz ő nem vett észre arra való
               embert sehol.</p>
            <p> Megrázta a fejét, egyet rántott a vállán, mint aki nem is reméli, hogy megértsen
               valamit a dologból. Egyszer azonban szemei véletlenül összetalálkoznak
               Henriette-éivel. Az a zila tekintet a leány arcán első pillanatra feltűnt előtte, a
               másik pillanatban már tudta, hogy testvére mit akar, a harmadikban pedig <hi>többet tudott,</hi> mint ő.</p>
            <p> Az első pillanat elárulná neki, hogy Henriette hamarább megértette János szavait,
               mint ő; a második azt, hogy János Henriette számára hozott vőlegényt; és a harmadik
               azt, hogy Henriette azt a vőlegényt utálja.</p>
            <p> – Kérem, missz Kleerri, fogjanak a zongoraleckéhez: Henriette mindent elfelejt, amit
               tudott.</p>
            <p> A missz és Henriette szót fogadtak, s eltávoztak a harmadik terembe; hanem ezúttal a
               missznek a szokottnál is több baja volt a kisasszonnyal, aki nagyon hibásan
               játszott.</p>
            <p> Mikor egyedül maradtak, Lángainé szokott, csendes, leptető hangjával szólt hozzá
               Jánoshoz:</p>
            <p> – Tán csak nem Henriette-et akarod férjhez adni?</p>
            <p> – No, és miért nem?</p>
            <p> – Mert <hi>még gyermek,</hi> mert még iskola kell neki, nevelőház, nem
               férjhezmenés, <hi>öt esztendeig:</hi> érted, <hi>ötig
                  ráér kérő</hi> jönni a Lapussa-házhoz. (Itt egy éles oldaltekintetet vete Demeter
               úrra, ki kényelmetlenül fordult fekhelyén jobbrul balra, amint leánya saját szavait
               ismétlé előtte.)</p>
            <p> – Ah, persze! Henriette már tizenhat éves.</p>
            <p> – De gyönge, beteges, idegbeteg…</p>
            <p> – Mint asszony egészséges lesz.</p>
            <p> E masszív észrevételt Demeter úr is jónak látta megerősíteni.</p>
            <p> – Te is olyan beteges voltál, mikor férjhez adtunk.</p>
            <p>
               <hi>– S milyen boldog voltam</hi> azóta, ugye? – válaszolt rá
               szemrehányólag az özvegy.</p>
            <p> – Igen, de a báró igen derék férfi! (Ezt is az öreg mondta, értette alatta: nem
               olyan nyomorék, mint a te férjed volt.)</p>
            <p> – Vagy úgy? Tehát ez az a mexikói vőlegény, akit János ígért, <hi>hogy
                  a nagypapa mankóit kapja, úgy szalad eleibe?</hi> Akkor ki akartad Jánost kergetni
               a szobából e szavakért…</p>
            <p> A két férfi, azt látva, hogy az asszony nagyon szegletbe szorította már őket,
               közönséges emberek szokása szerint, azzal szerze magának menekülést, hogy egyszerre
               ordító hanggal támadt rá mind a kettő, duettben kiáltva:</p>
            <p> – De hát mit akarsz te? Mit akarsz?</p>
            <p> Lángainé kerekre felnyitotta a szemeit, úgy nézett rájuk, ezzel mutatva, hogy a nagy
               hangkifejtéstől meg nem ijed.</p>
            <p> – Mit akarsz?</p>
            <p> – Olyan nagyon kiabálni semmi esetre sem, mint ti ketten, hogy földszint és a
               második emeletben is meghallják, mit beszélünk. És ha tinektek <hi>semmi egyéb</hi> szándékotok nincsen, mint Pauline, megholt testvérünk egyik
               gyermekét lerázni nyakatokról, akkor ennek sem akarok ellentmondani. Szegény Pauline,
               mindig azt mondta, hogy ha meghal, a leányát énrám hagyja. Én mindig azt mondtam rá,
               hamarább meghalok én … Jól van, János, jól van.</p>
            <p> – De én meg nem foghatlak! – kiálta közbe János mentegetőzve. – Én nem tudom, mi
               bajod. Ha én Henriette-ről így gondoskodom, ha megismertetem egy derék, gazdag,
               szeretetre méltó főnemes úrral, aki el akarja venni, aki által egész családunk
               emelkedni fog, hogy neked ez ellen mi kifogásod lehet, azt én meg nem foghatom.</p>
            <p> – Úgy van! – erősíté Demetes úr is, fekhelyén felülve, hogy bátrabban harcolhasson.
               – Mi oka lehet ezt ellenezni?</p>
            <p> – Én nem ellenzem. Csupán bámulok rajtatok, kik, mint valami gyermekek, minden
               órában változtatjátok a véleményeket. János tegnap sehonnainak nevez egy embert,
               elmegy, hogy kihíja párbajra, s visszahozza mint kedves barátját s unokahúga kérőjét;
               te, papa, egy óra előtt iskolába akarod küldeni a gyereket, s most arra gondolsz hogy
               férjhez add …</p>
            <p> – De hát leckézni akarsz te minket? – kiálta közbe durván az öregúr.</p>
            <p> – Azt nem – viszonzá Lángainé rendületlen nyugalommal, minden szótagnak egy kimért
               fél másodpercnyi időt engedve –, hanem annyit mégis megvárok tőled, mint nagyapától,
               mint Lapussa Demetertől, hogyha unokádnak kérője akad, elébb utána járatsz, hogy ki
               az és mi az, mert János barátunk csalatkozhatik, amidőn azt hiszi, hogy kedves
               barátja szeretetre méltó, derék, gazdag főúr. Az, hogy szeretetre méltó, derék
               ember-e, nem tartozik rád, de azt csak mégis tudnod kell, hogy <hi>mint
                  áll,</hi> mert lehet valakinek kastélya, vára, és azért lehet fülig adós. Ilyen
               esetben, ha főúr, annál nagyobb baj neked, mert annál nagyobb követelései lesznek
               irányodban. Egy családunkba jött ruinált báró neked nagyon sokba kerülhet.</p>
            <p> János elsárgult a méregtől; alig találta meg, hogy mit mondjon ellene.</p>
            <p> – De hogy állíthatsz te ilyet valakiről, akit nem ismersz?</p>
            <p> – De akit te sem ismersz.</p>
            <p> – De én jól tudom…</p>
            <p> Itt már Demeter úr is közbevágott, ezúttal Matildnak volt előtte igaza. Le is feküdt
               megint hanyatt, onnan ítélt.</p>
            <p> – Te nem tudsz semmit, János. Amit te tudsz, azon el nem indulok. Ebben Matildnak
               igaza van. Majd elhívatjuk Sipos urat, a fiskálist; ő ért az ilyenhez, ő majd
               utánajár, és megtudat velünk mindent; azt meg kell tudnunk, hogy a báró mint áll!</p>
            <p> Erre János felugrott; csaknem ríva fakadt mérgében, s egy dühös oldalpillantást
               vetve Lángainéra, megesküvék, hogy most rögtön rohan egyenesen Hátszegihez, s
               megmondja neki, hogy többet soha be ne tegye lábát ehhez a házhoz, de még őtet magát
               sem egyhamar látják meg ebben a szobában, azt tudja!</p>
            <p> Persze, hogy másnap karonfogva hozta a bárót látogatásra, s azontúl mindennap
               kétszer jön látogatni Hátszegi; lassankint megosztotta figyelmét az özvegy és a
               fiatal leány között, utóbb határozottan az utóbbira fordítá kitüntetéseit.
               Mindennapos vendég lett a háznál.</p>
            <p> Hanem azért akármilyen mindennapos volt a háznál a báró, titokban ki voltak adva az
               utasítások, hogy tekintetes Sipos úr tudja meg hegyéről tövére, vajon voltaképpen
               csakugyan olyan derék ember-e ő intenzív értékben is, amilyennek kívülről látszik?
               Értsd: a kamatját költi-e, vagy a kapitálist?</p>
         </div>
         
         <div type="chapter">
            <head> </head>
            <p> Két hét múlva mindenki el volt ragadtatva a báró személyes kellemei által.</p>
            <p> Azt meg kell neki adni, hogy igen kellemes társalgó; mindig vidám, eleven, élces és
               bátor; az öregurat sokszor megnevetteti, Demeter úr alig várhatja már, hogy jöjjön.
               János úrnak nagyon tetszik, hogy parádézhat vele; mikor kocsizni megy a vásroserdőbe,
               múlhatlan eset, hogy őt is magával vigye. A színházban mindennapos nála a páholyban,
               s beszél vele fennhangon, hogy észrevegyék. Sőt már sikerült is neki egypárszor
               mindenféle mágnásokkal megismerkedni általa, kik azóta az utcán is kalapbillentést
               váltanak Jánossal. Ez volt az ő valahai óhajtása.</p>
            <p> Azt is megtudták már Hátszegiről, hogy vagyoni állapotja valóban szilárd lábakon
               áll, váltóit sohasem látni a piacon; üzérek nem találkoznak vele; mindig kész fizető,
               és soha zavarba nem jön, ahogy más földesurak szoktak, kiknek, ha egy évben leszáll a
               termékek ára, fitymálja a kupec, mindjárt kiesik a föld a lábok alól; Hátszegi pedig
               roppant birtokaiból amit összegyűjtött, engedi raktárban állni, nem szorul rájuk,
               akkor ad el búzát együtt, mikor jó ára van. Ez a legbiztosabb mérlege a szilárd
               vagyoni helyzetnek. De azonkívül is feneketlen mélységű pénztárának kell lenni. Egy
               bécsi bankár, Demeter úr ügyfele, beszélt róla egy esetet, hogy egy ízben Bécsben
               járva, ő is tréfából megkísérté a börzén a promessz játékot, s valami üzérrel
               szerződött, hogy ekkor és ekkor a mai áron átvesz tőle ezer darab hitelrészvényt. A
               határidőre a részvények pár forinttal alábbszálltak, és így tulajdonképpen a báró
               vesztett tán kétezer forintot; szokás az ilyen játéknál csupán a különbséget
               egyenlíteni ki, s a vett és eladott részvényeket egyik fél sem látja soha. Ezúttal
               azonban a bankárnak más spekulációja volt; a határnapon mind az ezer részvényt
               elhozta Hátszeginek, hogy fizesse ki készpénzzel. Ez olyan manőver, hogy akkor aztán
               ugyanazon kalmár alkuszai megjelennek a szorongatott börzejátékosnál, s kínálnak neki
               pénzt rettentő kamatra addig a pár napig, míg az átvett részvényeket megint
               eladhatja. De Hátszeginél ez nem sikerült; – amint a részvényeket elhozták neki,
               rögtön kifizette az egész roppant összeget – tán hamis bankókban? – óh, nem! –,
               valóságos körmöci aranyakban. Aki annyi aranyat tart kéznél, az nem bolond ember.</p>
            <p> Tehát gazdagsága Lapussáékéval egyenrangú.</p>
            <p> Itt eddig meg vannak vele elégedve, mindenki el van általa ragadtatva; csak Lángainé
               affektál egy kissé azzal, hogy ő fél tőle; mikor az asztalnál a kést a kezébe veszi,
               mindig olyan mozdulatokat tesz vele, mintha valakinek a szívébe akarná ütni, amit
               János úr szerint nyilván azért mond, mert nem neki udvarol.</p>
            <p> Hát Henriette? Hát a menyasszony?</p>
            <p> Őt nemigen szokás kérdezni. Neki még sem esze, sem akarata, hogy ilyen fontos ügybe
               beleszóljon, mint saját férjhezmenése. Azt tulajdonképpen még meg sem mondták neki,
               hogy férjhez fog menni, azt csak a jelenségekből vette észre, s a báró kitüntető
               figyelméből, a cselédek suttogásaiból, a családtagok megváltozott magaviseletéből,
               kik most mind olyan hangon beszélnek vele, mint egy leendő baronesse-szel. Aztán
               Clementine is annyit fecsegi, hogy mennyi varrni, hímezni valójuk van a kisasszony
               számára, az a tömérdek fehérnemű, az a sok selyem és csipke; hat varróleány ül
               mellette, meg ő maga, mégis éjjelt kell nappallá tenniök, hogy elkészüljenek
               mindennel, mert szükség fog rá lenni.</p>
            <p> Így szoktatják apródonkint hozzá ehhez a gondolathoz, míg egyszer azután Lángainé
               előveszi, s komoly beszédeket tart neki, hogy mi egy nőnek a hivatása általában, és
               mi különösen egy rangbeli nőnek, aki a családjának is tartozik, hogy a család
               mennyire el van azzal foglalva, hogy Henriette jóllétéről gondoskodjék, s reméli,
               hogy ő is hálával fogja viszonozni e jóakaratot; amiből érthetett annyit, hogy
               ellentmondásról szó sincs.</p>
            <p> Már ki is volt tűzve a nap, melyen a jegyváltásnak meg kelle történni; hanem e napot
               megelőző éjszakán Henriette hirtelen beteg lett, mégpedig oly veszélyesen beteg, hogy
               a háziorvosért kellett futtatni rögtön.</p>
            <p> Ezúttal Lőrincz doktor úr nem aludt, mert éppen akkor jött haza valami betegtől, s
               azonnal sietett Henriette-hez. Amint a kórjeleket meglátta, nagyon megütődött,
               hirtelen sok tejet meg olajat itatott a beteggel: kergette a cselédeket gyorsan a
               gyógyszertárba, azután kiment a konyhába, ott minden rézedényt felhányt, megvizsgált
               gyertyánál, a szakácsot, mosogató cselédeket lehordta, Clementine kisasszonyt éppen
               azzal ijesztette meg, hogy mindennek ő az oka; amit az ártatlan teremtés sehogy sem
               bírt magának megmagyarázni.</p>
            <p> Az nem volt elég, hanem még Demeter úr szobájába is bement; ott is olyan inkvizíciót
               tartott, mint valami vizsgálóbíró. Miből szokott enni, inni a kisasszony, azt neki
               mind elő kellett hordani, megmutogatni. Mit evett tegnap este? Cukros befőttet. Hol a
               cukor, hol a kanál? Azt mind meg kellett neki látni.</p>
            <p> – De az isten szerelmiért, doktor úr – sopánkodék az öreg Lapussa –, csak nincs
               talán az a gyermek megmérgezve?</p>
            <p> – De igen. Mégpedig rézoldattal.</p>
            <p> – Hogyan lehetne az?</p>
            <p> – Csak úgy, hogy a réz- vagy ezüstedényben benne hagyják az ételt, például a
               befőttet, s az egyszerre rézoldatot sajátít el.</p>
            <p> Ennyi kémiát nem értett az öreg, hogy az ezüstből hogyan váljon ki rézoldat, hanem
               azért komolyan megijedt.</p>
            <p> – Talán csak nem veszélyes?</p>
            <p> Nagy önmegtagadás volna egy praktikus orvostól ilyen kérdésre azt felelni, hogy
               „nem”.</p>
            <p> – Az a szerencse, hogy jókor híttak, reggelre meghalhatott volna bele.</p>
            <p> – De meghalni! Most, mikor… (azt akarta mondani, mikor olyan jó partit
               csinálhatna).</p>
            <p> – Igen könnyen meghalhatna bele. A rézoldat veszedelmes méreg, s ha nagyobb adagban
               keveredik az étel közé, alig lehet mentséget találni ellene. Holnap lejövök, és
               fényes nappal meg fogok vizsgálni minden ércedényt a háznál. Az ilyen gondatlanság
               miatt az egész család veszedelembe jöhet. Különösen nagyságodnak is az a rossz
               szokása van, hogy az ételt sokáig állatja, és szeret mindenféle aranyos, ezüstös
               tálból, pohárból enni, inni, az mind veszedelmes. Legegészségesebb a közönséges
               porcelán és üveg: az nem mérges.</p>
            <p> – Holnap rendelést fogok adni, minden konyhaedényt újra kell cinezni.</p>
            <p> – El kell minden rézedényt hajítani pokolba! – indulatoskodék az orvos. – Nagyságod
               csak nem fogja magát örökké halálveszedelemnek kitenni, csak azért, hogy a rézedények
               kárba ne vesszenek? Lám, nagyságod ügyvédje, Sipos úr, csak egy fiskális, azért mégis
               ezen esetnél rögtön a padlásra küldött minden rézedényt.</p>
            <p> – Ennél az esetnél? – kérdé megragadva a szót az öregember.</p>
            <p> – Igenis, éppen most jövök tőle. Ott éppen hasonló eset adta elő magát. A segédje,
               egy derék fiatalember, talán tetszik is ismerni, hasonlóan rézoldattal lett
               megmérgezve; ebben az órában jövök tőle. Ha későn érkezem hozzá, a fiatalember
               odavan, mert az ügyetlen cselédek még ecetet adtak neki rá inni.</p>
            <p> – Ez nagyon különös.</p>
            <p> – Persze, hogy különös; két hasonló mérgezési eset egy időben, és mind a kettő
               gondatlanság, edények tisztán nem tartása miatt. Azt már minden háznál kellene tudni,
               hogy réz- és ezüstedényben nem kell semmi nedveset sem főzni, sem tartani;
               rézmozsárban sót nem kell törni; ezüstpohárból, ha csak belül jól meg nincs
               aranyozva, nem kell inni, még vizet sem; mert ha áll, az is olvaszt fel; azután ezüst
               kanalat nem kell semmi ételben felejteni, mert abban is van réz.</p>
            <p> – Ugyebár? Azok az ezüstmívesek mind csalnak.</p>
            <p> – Nem csalnak, hanem rezet kell vegyíteniük az ezüsthöz, hogy munkálható legyen. Ez
               nem csalás. Azért híják 16 próbásnak, 13 próbásnak és így tovább az ezüstöt, amint
               vegyítve van. Ez így van megállapítva.</p>
            <p> – És vajon az a fiatalember, az az adjunktus vagy izé szinte veszedelmen kívül van
               már?</p>
            <p> – Óh, igen. Ámbátor sokkal nagyobb adagban részesült a méregből, de nála sokat
               segített a természet, erősebb testalkotású; hanem a kisasszonynál bizony veszélyes a
               baj, szokott ideges, szenvedékeny állapotja mellett, úgy hiszem, sokáig meg fogja
               sínyleni.</p>
            <p> – De különös, hogy ilyen egyszerre mind a kettő.</p>
            <p> – De jó, hogy egyszerre engemet hívattak. Egy másik orvos, ki negyedórával előttem
               volt annál a fiatalembernél, azt hitte, hogy gomba által történt a mérgezés, s ezért
               ecetet rendelt neki, az pedig jelen esetnél még neveli a méreg hatását, de én
               mindjárt ráismertem, mert nekem ebben nagy praxisom van. A kisasszonynak is nagy
               szerencséje, hogy itthon találtak.</p>
            <p> – Óh, ezerszer köszönjük – szólt meleg hálókabátjába húzva magát Demeter úr, s
               hálósipkáját fájós szemeire húzva –, nagyon lekötelez bennünket, doktor úr. Tudja,
               mennyire szeretjük Jettit, mindnyájunknak szeme fénye. Én nem mondhatom ki, milyen
               nyugtalan vagyok miatta. Azt szeretném, ha doktor úr éjjel-nappal ott volna mellette,
               s ki nem menne a házból. Én gazdagon megjutalmaznám.</p>
            <p> – Hiszen én mindent el fogok követni, s ha csak valami véletlen közbe nem jön,
               jótállok a siker felől.</p>
            <p> – De én mégis nyugodtabb volnék, ha azt tudnám, hogy doktor úr mindig ott van beteg
               leánykám mellett.</p>
            <p> – Azt is örömest tenném, ha több betegeim nem volnának a városban, akik szinte
               segítségemet igénylik.</p>
            <p> – Azokat talán lehetne másra bízni.</p>
            <p> – Nem lehet, kérem alássan; köztük veszélyes betegek vannak, különösen az a fiatal
               ügyvéd.</p>
            <p> – Hisz azt bízhatná valamelyik segédjére vagy akárkire, hisz annyi nevezetes orvos
               van a városban.</p>
            <p> – Óh, kérem alássan! Ha már egyszer én voltam ott, nem bocsátok mást az ágyához.
               Majd, hogy megölje! Ez az én reputációm dolga már! És ilyen nevezetes kettős kóreset
               egyszerre. Óh, ezt nem engedhetem másnak.</p>
            <p> – No, jól van, doktor úr; hát csak kérem, gyógyítsa meg leánykánkat.</p>
            <p> – Remélem, mind a kettőt megszabadítandom; most benézek hozzá, azután visszafutok
               tens Sipos úrhoz, s egy óra múlva ismét itten leszek.</p>
            <p> A derék férfiú nem látott ebben mást két nevezetesen összevágó kóresetnél. Ő jól
               ismerte az emberi életműszerek rendezetét, a véredények alkotását, a mérgek hatását
               és küljeleit; hanem az emberi szíveik titkait kevésbé.</p>
            <p> Az öreg Lapussa Demeter pedig nem tanult sem kémiát, sem anatómiát, hanem azért
               látta e kettős kóresetnek olyan diagnózisát, amit nem fürkésznek az orvosok.</p>
            <p> Demeter úr azonban nem szólt arról senkinek semmit, amit maga gondolt; engedte a
               másnapi orvosi vizsgálatot házánál annak rendi szerint végbemenni; engedte a
               rézedényeket padlásra vándorolni, az ezüstöket az ötvöshöz küldetni, újraaranyozás
               végett, egypár cselédet hagyott elbocsáttatni, akiket közvetlen hanyagsági gyanú
               terhelt; a többit János úr sorban pofozni ígérkezett; azt engedte végrehajtásra
               menni, pedig János úr az ily merényletekben szavatartó. Senkit sem világosított fel
               arról, amit maga gondolt.</p>
            <p> Hanem Henriette egész betegsége alatt órárul órára értesítteté magát unokája
               hogyléte felől. Clementine és egy vén cseléd felváltva őrködtek ágya mellett; gyakran
               Lángainé is egész órákat eltöltött szobájában; a nevelőnő most pihent, mert hisz a
               betegápolás nem zongoralecke.</p>
            <p> Az meg volt mindenkinek parancsolva, hogy egy pillanatra se hagyják Henriette-et
               magára, s Demeter úr különösen rendeletül adá, hogy Kálmán hat lépésnél közelebb ne
               bocsáttassék testvére ágyához; először, mert hideget visz be, meghűti a beteget,
               másodszor, mert ostobaságokat fecseg, könnyen indulatba hozhatja, és végtére, mivel
               hebehurgya gyerek, ha Henriette valamit meg találna kívánni, ami neki nem egészséges,
               még lopva odavinné neki; vagy hideg vizet adna neki, mikor annak nem szabad inni;
               azért csak maradjon ő távol.</p>
            <p> Utoljára is, hetek múlva, a jó isten meg az áldott természet győzelemre segíték
               Lőrincz doktor fáradozásait a méreg hatása fölött; Henriette kezdett csendesen
               kiépülni. Nagyon odavolt még, de az orvos biztatása szerint már minden életveszélyen
               kívül; amikor a betegnek apró kívánságait teljesíteni szabad.</p>
            <p> Lángainé az orvos jelenlétében kérdezé a betegtől; nem kívánna-e ezt vagy amazt,
               nincs-e valami étel vagy kedvtöltés után vágya?</p>
            <p> A halavány gyermek bágyadtan lehunyta szemeit, mintha azt felelné: „vágynám a sírban
               feküdni – jó mélyen.”</p>
            <p> – Unom magamat nagyon – szólt felsóhajtva. – Szeretnék valamit olvasni.</p>
            <p> – Azt nem szabad – szólt az orvos –, attul megfájdul a feje. Hanem másvalaki
               olvashat fel valami vidám regényeket, például Boz Pickwick klubját; vagy Maryattól
               Simple Pétert, azok nem izgatók.</p>
            <p> – Az jó lesz.</p>
            <p> Mindjárt utasítást kapott a nevelőnő, hogy szíveskedjék kezébe venni a könyvet, s
               olvasson fel Henriette előtt. A Pickwick klubra esett a választás.</p>
            <p> A csaszlaui angol kisasszony nem nagy mulatságát találta a humorisztikus regényben,
               mit a világ remekműnek ismert el, s biz az első fejezetnél nagyon sokat ásított
               rajta, a másodiknál még többet. A harmadiknál le akarta beszélni Henriette-et, hogy
               azt tovább folytassák, mert nagyon unalmas. Henriette ellenben nagyon érdekesnek
               találta; missz Kleerri végre azt mondá, hogy biz az ő torka már kiszáradt, majd
               délután folytassák, s azzal becsapta a könyvet.</p>
            <p> Délután Henriette folytonosan nyűgösködött az ápolásában aggó Clementine előtt, hogy
               milyen rossz az, mikor egy érdekes munkát félbeszakítanak, mikor az ember szeretné
               tudni, hogy mi lett már tovább.</p>
            <p> – Lelkem, kisasszony, én szívesen olvasnám tovább, de nagyon rosszak a szemeim,
               elromlottak a sok varrásban.</p>
            <p> – Talán Kálmán olvashatná.</p>
            <p> – Jaj, galambom, Jettikém, annak nem lehet ide jönni, mert sok tanulnivalója van.
               Tudja: diák, akit megbüntetnek, ha a leckéjét nem mondja fel, ma is azt izente
               Margari által a professzor, hogy semmit sem tudott; szekundát kapott. (Nem akarta
               azzal szomorítani, hogy az ki van tiltva innen.)</p>
            <p> – Hát Margari olvashatna fel.</p>
            <p> – A biz igaz. Az már olvashat fel. Mindjárt felkeresem, csak behívom elébb az
               ápolónét, hogy a kisasszony magára ne maradjon.</p>
            <p> A jó lélek azt gondolta magában, hogy miután az orvos megengedte a lábadozónak, hogy
               felolvasást hallgasson, miért ne hallgathatná Margariét, ha olyan nagyon kívánja, s
               miután holmi ígéretekkel rábírta Margarit ez extra áldozatra, nemsokára visszatért
               vele, leültette őt valami függöny mellé, hogy a betegre ne lásson, mert az talán
               illetlen volna, s kezébe adta a könyvet.</p>
            <p> Alig morzsolt le néhány sort Margari, midőn Henriette újra elkezde nyűgösködni, hogy
               ő olyan nagyon szeretne valami jót enni. Olyan régen nem is kóstolt az ételbe, de
               most olyan kedve volna valamihez; hisz az orvos megengedte.</p>
            <p> A jószívű kisasszony kapott ez óhajtáson, s kikérdezé, mit szeretne, hogyan
               szeretné. Henriette azután utasításba adott neki valami becsinált levet, valami
               beteges furfanggal kigondolt furcsaságot, mi legyen és mi ne legyen benne; annyira,
               hogy azzal kénytelen volt Clementine maga lefáradni a konyhába, mert bizonyos volt
               felőle, hogy ha a cselédre bízza, az, amíg a lépcsőkön aláér, felét elfelejti.</p>
            <p> Alig tette be az ajtót maga után Clementine, midőn Henriette félbeszakasztá Margari
               olvasását!</p>
            <p> – Kérem önt, az egekre, jöjjön közelebb hozzám egy szóra.</p>
            <p> A jeles férfiú úgy megijedt a váratlan megszólításra, hogy el akart szaladni, s
               lármát ütni odakinn; azt hitte, a kisasszony rögtön forrólázba esett, s fantáziálni
               kezd; különben hogy híhatná őt közelebb?</p>
            <p> Azonban a beteg leányka, két fehér reszkető kezét összetéve, oly esdve tekinte rá,
               hogy meg kellett rajta indulnia, s minden diurnum nélkül elszánta magát, hogy
               közelebb lépjen hozzá.</p>
            <p> Henriette nem átallta két kezével megragadni a tétovázó férfiú kezét.</p>
            <p> – Az istenre kérem önt, jó Margari. Egy nyugtalanságom van, ami miatt nem tudok
               aludni, nem tudom a szemeimet lehunyni. Ha alszom is, mindig azzal álmodom. Ön
               megszabadíthat attól. Egyedül önben van bizodalmam. Hisz ön is éppen úgy szenved a
               háznál, mint én; önnek nincs oka engemet bántani, üldözni; ugye, megteszi ön, édes jó
               Margari, amire kérem önt?</p>
            <p> Margari csakugyan azt hitte, hogy a kisasszony félrebeszél. Ráhagyta, hogy mindent
               teljesít, csak parancsoljon.</p>
            <p> – Én nagyon jó fogok önhöz lenni, egész életemben soha el nem felejtem, ami jót most
               tesz velem, s majd meglátja, meg fogom önnek hálálni még valaha.</p>
            <p> – Oh, kérem alássan, eddig is nagyon jó volt a kisasszony hozzám mindig. Ha rám
               emlékezem hogy engemet ennél a háznál mindenki vegzálta, csak a kisasszony fogta
               pártját nekem. De hisz azt el nem felejtem soha. Parancsolja velem, én megyek a tűzbe
               is érte.</p>
            <p> Az érzékeny férfiú sírni is kezdett, míg Henriette erről le nem beszélte, mert
               meglátják, s majd kérdezik, hogy miért sírt.</p>
            <p> – Nézze ön – szólt a lyánka, egy kis fekete zsinórra akasztott kulcsot vonva elő
               kebeléből. – Ez a chatouille-om kulcsa. Nyissa ki azt; talál benne egy csomag írást,
               kék szalaggal átkötve. Azokat vegye magához. Mindig, egész betegségem alatt attól
               rettegtem, hogy ezeket megtalálják nálam, hogy kutatni fognak és ráakadnak; s mikor
               magamhoz tértem, akkor azon tépelődtem, hogy nem beszéltem-e ki hagymázom alatt
               valamit ez írásokról. Óh, az rettenetes volna, ha rokonaim megkapnák. Vegye ön ki
               azokat gyorsan, míg Clementine vissza nem jő. Előtte is titkolnom kell mindent.</p>
            <p> Margari elég ügyességgel teljesíté a feladatot, nem tört el egyebet, csak a
               chatouille tükrét a kinyitás közben; elég volt tőle ennyi. Az iratokat ott lelte mind
               szépen összekötve.</p>
            <p> És most megfogá kezét Henriette, s oly forrón megszorítá, s oly őszintén, oly esdve
               nézett szép, panasztevő szemeivel annak szemeibe, hogy e tekintettől egy őrült
               meggyógyult volna.</p>
            <p> – Én önt becsületes embernek ismerem. Ígérje meg, hogy ez iratokba nem fog egy
               pillantást is vetni, hanem átadja azokat Kálmán öcsémnek, ő majd azután tudni fogja,
               hogy mit tegyen velök. Ugye, édes Margari, megteszi ezt ön értem, az én kedvemért?
               Hisz ezt úgy vegye ön, mintha egy halott jönne vissza önhöz a túlvilágról, s az kérné
               önt kétségbeesett könyörgéssel, hogy amitől a sírban nem nyughatik, amitől
               elkárhozik, azon gondolattól szabadítsa meg lelkét.</p>
            <p> Margari nagyon elborzadt e szókra: „egy halott, ki a túlvilágról visszajő!” Ennek a
               kisasszonynak rettenetes a fantáziája. Úgy segéljennel fogadá, hogy nem fog belenézni
               az iratokba, s átadja azokat Kálmán úrfinak, pedig haragszik rá, mert az mindig
               bosszantja.</p>
            <p> – Rejtse el, kérem!</p>
            <p> Ideje is volt, hogy kaputja mély zsebébe eltegye a csomagot, mert Clementine léptei
               már hangzottak a másik szobában, s mire az visszatért, már akkorra Margarinak az
               olvasóasztalnál kellett ülni, s folytatni a felolvasást, mintha semmi sem történt
               volna.</p>
            <p> Clementine ugyan azt az észrevételt tevé, hogy ezt már ő egyszer hallotta, amit most
               Margari úr felolvas, mire aztán Margari vagy tíz lapot egyszerre hátrafordított,
               akkor meg Clementine sehogy sem jutott valami összefüggés birtokába, amit végtére
               Margari úgy igazított el, hogy ez a regénynek a tulajdonsága, mert ez úgy van írva,
               hogy nem következik egymás után.</p>
            <p> Henriette egyszer, amint az óra négyet ütött, hogy Kálmánnak haza kellett már jönni
               az iskolából, azt mondá Margarinak, hogy már most elég volt a regényből ennyi,
               köszöni a jóságát, majd holnap, ha olyan szíves lesz, ismét fel fogja kérni, hogy
               bejöjjön.</p>
            <p> Margari ezer örömmel ígérte, hogy szerencséjének fogja tartani. A kisasszonyért
               mindent megtesz. Tűzbe, vízbe megy; ha kell angol nyelven is olvas. Éspedig külön
               honorárium nélkül. Tudja ő azt jól, hogy majd ha a kisasszony nagyságos asszony lesz,
               nem fog őróla megfeledkezni.</p>
            <p> Azzal ment, hogy Kálmán úrfit felkeresse. Ez történetesen nem jött még haza;
               bizonyosan most is a kávéházban csavarog – a gézengúz, ahova nem volna még szabad
               neki járni.</p>
            <p> No, szen csak János úr ott találja!</p>
            <p> Azalatt a kíváncsiság nagyon háborgatta: vajon mi lehet abban a csomagban? Miféle
               eldugni való levelei lehetnek Henriette kisasszonynak, a miket félt, ha a
               családbeliek meg találnának látni? Hm, milyen szép volna ezt megtudni.</p>
            <p> A csomag persze össze van kötve. Hanem hiszen éppen úgy, éppen olyan csokorra
               lehetne azt megint kötni, soha sem venné rajta észre senki, hogy ki volt oldva.
               Becsületes emberre nézve ugyan elég erős lakat és feltörhetetlen zár volna az a
               tudat, hogy ez valakinek a titka, ami lelkünkre van bízva, hogy megőrizzük; hanem a
               becsületes ember azzal biztatja magát, hogy hiszen nem is fogja ő azt elmondani
               senkinek, hogy mit olvasott azon iratokban; de mégiscsak szeretné tudni nagyon, hogy
               mi lehet az, amit Henriette kisasszony úgy dugdos szem elől, s amit az öreg Lapussa
               olyan igen szeretne megtalálni; hisz ő azért el nem fogja azt a titkot árulni; majd
               egy olyan jó, kedves teremtés titkát egy olyan vén sárkánynak; hátha a nyelvét
               kitépnék, elárulná-e neki? Aztán az a mondás arról a halottról, aki a túlvilágról
               visszajő! Nem, az a titok olyan jól el lesz ásva nála, mint a sírban; hanem bizonyára
               meg kell azt ismernie; ki tudja, mire jó az embernek egynémely dolgot megtudni?</p>
            <p> Bezárta magára kis szobája ajtaját ott a harmadik emeleten, még a kulcsot is lehúzta
               a zárból, hogy otthonlétét ne vegyék észre.</p>
            <p> Akkor aztán szép óvatosan felbontá a csomagot, mely sok réteg papirosba be volt
               takargatva, s mohón nekiesett a benne foglalt iratoknak.</p>
            <p> De mekkora lőn bosszúsága, midőn kívánt titkok helyett nem talált bennük egyebet,
               mint csupa merő diák penzumokat, iszonyú locus communisok felől írt szónoklati
               gyakorlatokat, aminőket retorikát tanulók szoktak izzadni keserves kötelességből,
               tél, tavasz és nyár kellemeiről, a földmívelés gyönyörűségéről; a tudományok
               hasznairól, az indulatok kárairól, s más efféle mulatságos feladatokról … Már egész
               bosszúsan újra össze akarta kötni a csomagot, azt gondolva, hogy őt mind a
               kisasszony, mind az öregúr valami szörnyű, hiábavaló bolondság eszközéül választották
               ki, amidőn eszébe jutott, hogy egyet ama véghetetlen unalmas latin disszertációk
               közül végigolvasson: hadd lássa, milyen stílusa van az úrfinak?</p>
            <p> Hát amint öt-hat sort elolvas belőle, ott egyszerre vége szakad a témának, s
               következnek egészen más dolgok, szinte latin nyelven írva, amik nem tartoznak többé a
               nyár kellemei s az agrikultúra szépségei közé; nagyon érdekes és figyelemre méltó
               tárgyak.</p>
            <p> De mármost elolvasta a penzumokat mind, végtül végig. És azután átlátta, hogy biz
               ezeket igen nagy oka lehetett Demeter úrnak különösen fürkészni; de még nagyobb oka
               Henriette kisasszonynak szorgalmasan elrejteni.</p>
            <p> Ismét szépen összekötötte valamennyit. Gondolkodott rajta, hogy mitévő legyen
               mármost? Henriette kisasszonytól az van rábízva, hogy e titkokat megőrizze; Demeter
               úrtól pedig az, hogy ugyanazokat felfedezni segítsen. Kinek a parancsa előbbvaló a
               háznál?</p>
            <p> Illik? Nem illik? Az megint más kérdés. Igaz ugyan, hogy titkot elárulni, úgy
               átaljában véve, nem illik, de az is igaz, hogy mikor valamit felfedezni szükséges, ez
               magában hordja a mentségét.</p>
            <p> Hát az a mondás arról a halottról, aki a sírból jő vissza titkát eltakarni? Ah, az
               csak beszéd! Sőt inkább, ha nem sietnek e titkot felfedezni, akkor lesz igazán a
               kisasszony halott, aki nem tér vissza a sírból. Valóban, ez keresztyéni kötelesség
               ezúttal tudtul adni az illetőknek minél hamarább, hogy a kisasszony milyen rendkívüli
               dolgokon töri a fejét; hisz ha az kiderülne valaha, hogy ő ezt tudta, és meg nem
               mondta, s valami baj lenne belőle, még könnyen kriminálitásba keverhetné magát.</p>
            <p> Aztán in fine finali – ez pénzt ér! Nehéz pénzt ér! Ha az öreg Lapussa meg nem adja
               az árát – busásan, ő lássa! Akkor nem kapja meg. Akkor látni fogja, hogy Margarinak
               van – karaktere. De utoljára is hát a szegény Margarinak élni kell! A szegény
               Margarinak ez annyi a zsebében, mint egyezer forint, annyi, mint egy holtig való
               hivatal, és én meg nem foghatom, hogy kívánhatná azt Henriette kisasszony, hogy
               Margari dobja ki ezt a szerencsét az ablakon, mikor Henriette kisasszony sohasem
               adott Margarinak semmit!</p>
            <p> Valaki zörgetett az ajtón, s kérdezték: itt van-e Margari úr?</p>
            <p> Margari úgy megijedt, hogy azt felelte rá – „nem vagyok”. – Arra aztán csak ki
               kellett neki nyitni az ajtót; a csomagot elébb elrejtette a zsebébe.</p>
            <p> A komornyik jött kérdezni, hogy nem tudja-e Margari úr, hogy már elmúlt a hét óra,
               olvasni kellene jönni az öregúrhoz.</p>
            <p> Margari úr nem állhatta, ha a cselédek konfidenskedtek vele.</p>
            <p> – Micsoda hét úra? Tartozom én magának tudni, hogy mikor van a hét óra? Órásmester
               vagyok én? Harangozó vagyok én? Azért van a nagyságos úrnak komornyikja, hogy küldje
               fel, mikor hét óra van, vagy ha azt akarja a nagyságos úr, hogy én tudjam, hány az
               óra, hát ajándékozzon meg egy szép cilinder-órával.</p>
            <p> Ilyen ömlengései közt a megsértett büszkeségnek s a mindig éhes ajándékvágynak,
               leballagott a komornyikkal Margari Demeter úrhoz, kinél ezúttal azon kezdé helyzete
               változtatását, hogy a szokott bőrszék helyett, mely expressz az ő számára állt ott,
               egy jó puha karosszékbe süllyeszté be magát, s ezúttal a kaputja szárnyait sem húzta
               ki maga alól, mint máskor.</p>
            <p> Demeter úr szörnyű sasszemeivel végignézett rajta, s még élesebb orrhangon, mint
               máskor, szólt hozzá:</p>
            <p> – Nos? Margari! Hát nem kezdjük azt a regényolvasást?</p>
            <p> Margari igen bizodalmas arcot öltött, miközben igen ügyesen tudta a nyakát
               félregörbíteni:</p>
            <p> – Olvasni igenis fogunk; de nem a regényt.</p>
            <p> – No, hát mit? Mit akar?</p>
            <p> – Instálok alázatosan. Méltóztassék ráemlékezni, hogy méltóztatott kegyesen rám
               bízni, hogy bizonyos penzumokat, Kálmán úrficskáét, szerezném kezemhez. Jelentem
               alázatosan, hogy nálam vannak.</p>
            <p> – Úgy – szólt az öreg Lapussa, hidegvért erőltetve. – No, majd holnap adja át. Majd
               átnézem.</p>
            <p> – Instálok alázatosan; diákul vagynak.</p>
            <p> – No, vagy majd átnézetem valakivel.</p>
            <p> – Könyörgök, nem jó lesz minden ember kezébe adni, mert furcsa dolgok vagynak
               benne.</p>
            <p> – Mi-it? – szólt elförmedve a nagyúr. – Ön csak nem olvasott bennük?</p>
            <p> – Igenis, mind végigolvastam.</p>
            <p> – Azt én nem bíztam önre.</p>
            <p> – De nem is méltóztatott megtiltani. Én mármost tudok mindent. Tudom, hogy a
               kisasszony miért beteg, azt is tudom, hogy miért nem akarja hozzámenni a nagyságos
               Hatszegleti úrhoz, sőt még azt is tudom, hogy mit fog történni ezután, és hogy mi
               ennek mind az oka. Ezt én mind tudom: itt van nálam a zsebemben.</p>
            <p> Meg is mutatta a kaputja belső zsebét, hogy ott van.</p>
            <p> – No, azt nem kellett volna elolvasni önnek. Micsoda szemtelen bizakodottság az?
               Másnak a leveleit elolvasni.</p>
            <p> – Könyörgök szépen: ezt nem bizakottság, csak akartam tudni, hogy mit ér az a
               portéka, amit én megszerzem a nagyságos úrnak. Egy forint, tíz forint, száz forint
               vagy ezer forint; nehogy azt méltóztasson mondani: nesze, fiam, Margari, egy húszas,
               igyál rajta egyet, aztán a szememet kiszúrta vele neki.</p>
            <p> – Ön kezd impertinens lenni. Akarja, hogy a komornyiknak csengessek?</p>
            <p> – Ne tessék fárasztani magát. Ha erőszakkal akarja tőlem elvetetni az írásokat, ott
               a kandallóban a tűz, mire a komornyik bejön, akkorra én azt belehajítom, s elég. És
               azután nem fogja senki tudni, amit én tudok, mert még nem tudja senki, hogy ki tudja
               valaki más, csak én, meg ez a papiros; de azt a tűzbe dobom mindjárt.</p>
            <p> – Tehát pénz kell ugye? Mennyit akar?</p>
            <p> Margarit ez a kérdés csak még hetvenkedőbbé tette.</p>
            <p> – Mennyit akarok? Sokat! Nagyon sokat! Nem is tudom még, hogy mennyit.</p>
            <p> Most egyszerre megint alázatos instáló képet öltött.</p>
            <p> – Tudja mit a nagyságos úr! Csinálja be engemet valami kis hivatalba ahhoz a
               nagyságos Hatszegleti úrhoz, hiszen úgyis nekem fogja köszönhetni, ha a nagyságos úr
               kisasszonya hozzámegy; én fedezem fel az akadályokat; bizony isten; olyan hűséges
               szolgája leszek neki, hogy jobbat nem kap a nálánál.</p>
            <p> – Én csináljam önt be hivatalba Hátszegihez? Miféle hivatalba? Nem ágens az, se nem
               gőzhajótársaság.</p>
            <p> – Nem bánom én, akárminek: csak hogy már egyszer holtig való hivatalom legyen; talán
               ispánnak vagy bibliotékárusnak, vagy szekretáriusnak. Nagyságodnak az csak egy
               szavába fog kerülni.</p>
            <p> Demeter úrnak valami jutott eszébe.</p>
            <p> – Jól van. Jól van, Margari. Meglesz. Szavamat adom rá, hogy Hátszegi titkárja fog
               lenni.</p>
            <p> – De holtig való fogytáig? Kérem alássan. Nem az ő holtáig, hanem az én holtáig.</p>
            <p> – Igen, igen az ön holtáig.</p>
            <p> – De hátha ő nem akarja?</p>
            <p> – Én fogom önt fizetni; tőlem kapja rendes évdíját, amit azonkívül őtőle kap, az nem
               jön számításba. Elég lesz háromszáz forint évdíj, tartáson, szálláson kívül?</p>
            <p> Margarinak a lélegzete elállt erre a szóra. Majd belefulladt a mohó feleletbe:</p>
            <p> – Méltóztatik ezt nekem írásba adni?</p>
            <p> – Akár mindjárt, hozzon írószereket, majd én tollba mondom.</p>
            <p> Ott aztán forma szerint szerződést kötöttek, hogy Margari úr háromszáz forint
               évdíjért, mi évnegyed elején pontosan helyébe fog küldeni, elvállalja azt a
               fáradtságot, hogy mint titkár, (vagy mi?) nagyságos Hátszegi úr, mint Henriette
               kiasasszony jövendőbeli férje, oldalánál fog működni, s ezért nagyságos Lapussa
               Demeter urat időről időre értesíteni fogja mindazokról, amiket ott lát és hall, e
               kötelezettség Demeter úr halála után fiára, Jánosra szállván általa.</p>
            <p> Demeter úr érti, hogy mit cselekszik.</p>
            <p> Ezen okirat alá levén írva és megpecsételve, Margari úr mármost egész készséggel
               előadá a kérdéses penzumokat, elébb nagy kegyelmű patrónusának kezeket csókolván
               nagyon.</p>
            <p> Éjfélig tartott, míg azokat egyenkint felolvasá, illetőleg lefordította. Demeter úr
               meg volt vele elégedve nagyon; már tudniillik a fordítással, mert a szövegen egy
               csepp oka sem volt örvendeni.</p>
            <p> Éjfélkor vége levén a felfedezésnek, azt mondá Demeter úr Margarinak, hogy mármost
               menjen fel a szobájába, s reggelig – törik-szakad – írja le magyarul ezeket a diák
               holmikat, s hogy annál éberebb maradjon, fogja ezt a tízpengőst, s hozasson magának a
               házmesterrel puncsot.</p>
            <p> A nagylelkű parancsot meg is fogadá Margari, s életében először annyi puncsfélét
               talált bevenni, hogy egész reggelig mindig danolt tőle, ami pedig nem volt szokása;
               hanem azért reggelre le volt írva a fordítás: dalolva írt.</p>
            <p> Másnap kellett Sipos fiskális úrnak a hivatalos értesítést átadni a Hátszegi iránt
               tett fürkészményei érdekében.</p>
            <p> Sipos úr furcsa ember; híres, okos ügyvéd létére a Lapussa-családnál, hol rendes
               évdíjban állt, nem töltött be minden igényt. Ugyanis neki olyan fixa ideái voltak,
               hogy ő olyan ügyet el nem vállal, aminek igazságos voltáról teljesen meg nincsen
               belsőleg győződve, mert ő nem szereti azt, ha őt valaki, akár szemben, akár háta
               mögött, legazemberezi; aztán meg mindenféle komisz funkciót sem szeretett elvállalni;
               holmi tönkrejutott szegény emberkéket egzekválni, azok alul erővel kihúzgálni a
               párnát, hallgatni asszonyi és gyermeki jajveszékelést, az ilyesmi nem volt az ő kedve
               szerint való foglalkozás, hanem igenis: nagy uradalmak végett viselni okiratokban
               gazdag pereket, ragyogó replikákat diktálni, tíz-húsz ívre terjedőket; aztán
               hatalmasan ellenálló ellenfeleken vármegyei karhatalommal végrehajtani a törvényesen
               kivívott ítéletet: ez már az ő birodalma volt; egyéb alávaló provinciák végett egy
               másik lógós ügyvédet kelle tartani a családnak, mert azokba még segédeinek sem
               engedte meg Sipos úr az avatkozást.</p>
            <p> A számára rendelt órában pontosan megérkezék a Lapussa-házhoz Sipos úr,
               természetesen gyalog, mert hogy maga lovakat tartson, annál gazdálkodóbb, bérkocsiba
               pedig nem szokott ülni, mert az világbolondításnak való. Ennélfogva csizmái elég
               sárosak voltak. Az ifjú Lapussa azért viseltetett különös ellenszenvvel Sipos iránt,
               mert mindig sáros csizmákban jött fel hozzájuk. Történetesen olyankor mindig esett az
               eső, mikor neki ott valami dolga volt személyesen. A gazdag emberek az ilyesmit nagy
               tiszteletlenségnek veszik; Sipos úr pedig sohasem gondolt arra, hogy ki mit minek
               vesz?</p>
            <p> Pedig az egész Lapussa-család különös gálában volt erre az alkalomra, még az öreget
               is felöltöztették. Nagy, virágos selyem hálókabátot adtak rá, s pamlagvánkosaira új
               hímzéseket varrtak; a szobákat új padszőnyegekkel látták el, s minden ezüstöt
               felraktak az asztalra. Mintha Sipos úr meglátna abból valamit.</p>
            <p> Ő régi szokás szerint most is hóna alatt hozá a szükséges irományokat, egyszerűen
               spárgával átkötve, nem pedig bőrtárcában, mint az újabb prókátorok, akik szégyenlik a
               mesterségüket.</p>
            <p> Jelen voltak az elfogadási szobában az öregen kívül János úr és Lángainé, egyéb
               senki. Henriette még gyöngélkedett, szabad volt neki azalatt a városligetbe
               kocsikázni, hol pompás nyári mulatójuk volt, ott kedvenc virágjait meglátogatni, s
               talán végképpen elbúcsúzni tőlük. Különben, ha mindjárt jó egészségben, és itthon
               lett volna is, e felolvasásra nem kapott volna meghívó jegyet. Hiszen csak az
               hiányzanék, s hogy a menyasszonynak az eljegyzés előtt kézbesítsék vőlegénye
               életírását!</p>
            <p> Sipos urat ezúttal sáros csizmái dacára is szívesen fogadták; a két férfi ezerféle
               semmiségről kezdett el vele beszélni, mintha nem tartaná sürgetősnek a látogatás
               tulajdonképpeni célját, úgy, hogy Lángainénak kellett őket utoljára – nő létére –
               figyelmeztetni, hogy fognának már a kérdéses ismertetéshez; úgy látszott, hogy ő volt
               a legnyugtalanabb azt megérteni.</p>
            <p> Az ügyvéd tehát helyet foglalt az asztal mellett, szétbontaná akta formára lapított
               iratait, s elkezdte olvasni. A családtagok mind lornyont ragadtak, úgy hallgatták,
               csak ő maga, aki olvasott, nem használt szemüveget.</p>
            <p> Tehát:</p>
            <p> – Báró Hátszegi, mint a tudósítás sub litera A bizonyítja, eredetére nézve ruméliai
               muzulmán. Szépapja stambuli defterdár volt …</p>
            <p> – Kérem: mi az a defterdár? – szóla közbe János úr. – Gróf vagy mesterember?</p>
            <p> – Főhivatalnok – viszonza rá röviden Sipos úr –, aki többet akar a defterdári
               hivatalról megtudni, megtalálhatja azt Decsy ozmanográfiájában.</p>
            <p> – Kapható az a kölcsönkönyvtárban?</p>
            <p> Lángainé nem állhatta, hogy rendre ne utasítsa testvérét:</p>
            <p> – Ugyan, ne beszélj közbe annyi hiábavalóságot!</p>
            <p> – Igaza van! – helyeslé Demeter úr is, mire János úr hátrahúzta magát a szoba
               hátuljába, s az egész felolvasás alatt nem tett egyebet, mint a félszemüvegével
               vesződött, s nagy osztentációval rágott diós bonbonokat. Sipos úr folytathatá
               nyugodtan az előadást.</p>
            <p> – Az orosz-török háború alatt, midőn a nagyvezér Péter cárt csaknem elfogá, s azután
               ismét szabadon ereszté, jól tudjuk, hogy az orosz arany milyen erővel dolgozott. A
               nagyvezér mentségei közt volt az is, hogy seregét rosszul élelmezék. Ez különben
               rendes dolog a török hadjáratoknál; az élelmezésre kiadott erszények fele a
               megbízottak kezében olvad el; a mulasztás bűne legközelebb Musztafa defterdárt
               terhelé; ki azonban nem várta be, míg a baltadzsik a selyemzsinórral érte jőnek,
               hanem Jassyból, hol a bajt előre megérté, fiával és kincseivel együtt szépen átkelt
               az erdélyi határszélen. Sok valószínűség szól amellett is, hogy kincseinek nagy része
               nem török piaszterekből, hanem orosz rubelekből állott.</p>
            <p> – Ezt én nem értem – mordult közbe János úr a kandalló mellől.</p>
            <p> – Én pedig világosabban nem szólhatok.</p>
            <p> – Csak tessék folytatni, mi értjük – monda Lángainé, gyöngyházas lornyonjával intve
               az ügyvédnek.</p>
            <p> – Musztafa defterdár itt kikeresztelkedett, s naturalizáltatta magát. Fiát már mint
               nemes embert látjuk megjelenni az udvarnál, hol a magyar testőrségnél szolgált, s a
               kiütött török háborúban mint ezredes kapitány vágta hajdani atyafiait a Dunánál
               vitézül. Ez szerzé a hídvári uradalmat és a bárói címet. Ennek a fia igen zsugori,
               fösvény ember volt, kit nemhogy az udvarhoz, de még tisztességes szomszédházhoz sem
               lehetett elcsalni. Szüntelen nyerészkedett, s a nyereség illataiban nemigen
               válogatott. Sok ravaszsággal jutott a verespataki aranybányákhoz, miket roppant
               eredménnyel tudott kizsákmányolni, s uzsora és zálogvétel útján roppant birtokokat
               szerzett Hátszegen, Hunyad és Fehér megyékben, úgyhogy mikor meghalt, csupán a kész
               arany- és ezüstpénzt harminc társzekéren szállíták vadormi sziklaodújából a hídvári
               lovagkastélyba, melyet egyetlen fia, Lénárd, apja halála után állandó lakhelyéül
               választa.</p>
            <p> Mindez adatokat a B, C és D alatti hiteles okiratok teljes bizonyossággal
               igazolják.</p>
            <p> Lénárd báró ereiben igen sok nemzet vére foly már. A defterdár maga ruméliai
               születésű török volt, kinek hindu rabnőtől született egyetlen fia. Ez ismét a bécsi
               udvarnál egy fiúsított lengyel grófné leányát vette el; Lénárd báró apjának egy
               eloláhosult magyar köznemes leánya volt a felesége, kit gazdálkodásból vett nőül;
               ilyenformán a nemes báró vére eddigelé öt külön nemzet tulajdonát képviseli, s
               azoknak mindegyikéből tartott meg valamit. Gyönyörvágyó, mint egy török,
               pompakedvelő, mint egy hindú, könnyelmű, mint egy lengyel, legénykedő, mint egy
               magyar, s engesztelhetetlen, mint egy oláh. Íme, jellemének sarkalatos hibái.</p>
            <p> Mert hogy hibáiról beszélek legelébb is, annak oka az, hogy ezeket tartom
               túlnyomóknak jó tulajdonai felett. Mert:</p>
            <p> hogy a báró gazdag ember, azt az ide E, F, G alatt mellékelt hozzávetőleges
               összeírások, jövedelemkimutatás s a többi bizonyítják;</p>
            <p> hogy a báró szép ember, azt a H alatt mellékelt fotográf arcképéből meg lehet
               ítélni;</p>
            <p> hogy a báró testileg egészséges ember, azt az I és K alatti bizonyítványok
               igazolják; egyik orvosától, másik vadásztársaitól levén kiállítva;</p>
            <p> aki ezek szerint egy férfinál egyebet nem keres, az méltán olyannak találhatja őt,
               aki bármely nőt boldoggá tenni képes; hanem:</p>
            <p> megfontolván azt, hogy ugyanezen férfi szerelem dolgában nemcsak állhatatlan, de
               néha a bizarrságig szeszélyes, hogy tivornyakedvelő és a nevetségig ínyenc;</p>
            <p> hogy hiú, mint egy indus herceg, kinek a feleség is csak a pompa nevelése végett
               szükséges;</p>
            <p> hogy durva és erőszakos; hirtelen haragjában senkit sem kímélő, mint azt okiratok
               bizonyítják, melyek szerint többször halálosan megverte, akiket éppen rossz kedve
               útjában talált;</p>
            <p> hogy csodálatos hajlama van a betyáros kalandkereséshez, mely éppen semmi
               dicsőségére nem válik;</p>
            <p> és hogy végre a hozzá legközelebb állók suttogásai szerint van valami titokszerű
               egész életében, vannak számbavehetlen napok és hetek, amik mintegy hézagot képeznek
               nála az évben, rejtélyes események, miknek kezdetét és végét senki sem tudja; ha
               mindezeket összevetjük –</p>
            <p> kénytelen vagyok végül azon őszinte nyilatkozatomat kimondani, miszerint:</p>
            <p> egy fiatalember, ki igazán szeretni nem tud, egy gazdag ember, ki senkinek használni
               nem képes,</p>
            <p> egy előkelő férfi, kiben semmi magasabb nagyravágyás nincs, egy olyan gyöngéd,
               érzésteljes hajadont, minő a kérdésben forgó Henriette kisasszony, boldogítani nem
               képes, s én részemről, bármilyen szerencsésnek nevezze is a világ báró Hátszegi
               kezével megkínáltatni, kikerülésre való szerencsétlenségnek nevezem azt. Most
               méltóztassék az általam igazolásul felhozott okmányokat megvizsgálni.</p>
            <p> János úrnak a türelme végit érte; el akart szaladni; ha az öreg egész tekintélyével
               rá nem parancsol, hogy maradjon, otthagyja a családtanácsot. Annál mohóbban kapott
               Lángainé a hallottakon; ő akart első lenni, aki a bővebben magyarázó okiratokat
               átolvassa; János úr ugyan beléjök sem tekint. Sipos úr jónak látta a nagyságos
               asszonyt figyelmeztetni:</p>
            <p> – Azok okmányok közt vannak olyanok is, amik nem asszonyságok számára való
               olvasmányok.</p>
            <p> – Ha olyanokra találok, azokat elhagyom.</p>
            <p> (Bizonyos, hogy azokat fogja keresni legelébb.)</p>
            <p> Demeter úr ezalatt egy csomagot húzott elő pamlagvánkosa alól, s azt Sipos úrnak
               nyújtá.</p>
            <p> – Tehát kegyed nem tanácsolja, hogy Henriette-et Hátszegi báróhoz adjuk nőül. No: –
               jól van –; amíg mi a mellékleteket átfutjuk, legyen szíves kegyed viszont ezen
               iratokat megolvasgatni: – hogy el ne unja magát.</p>
            <p> Azok voltak a Margari által elárult penzumok – in natura.</p>
            <p> János úr bosszúsan járkált alá s fel a szobában; Lángainé nagy figyelemmel olvasott,
               egyik sem vette észre azt a zavart, azt a meglepetést, mely az ügyész arcán
               ellenállhatatlanul visszatükröződött, mialatt a végzetes latin irományokat áttekinté.
               Fejét meg-megcsóválta, bajuszát tépte jobbra-balra, zavarultan feszengett
               karszékében, homloka izzadni kezdett, azt nem győzte zsebkendőjével törölni, végre
               átolvasta az egészet, s akkor letette valamennyit maga elé az asztalra, s eszmétlenül
               rámeredt, mint akinek e pillanatban az esze nem tud tanácsot adni.</p>
            <p> Éppen ekkorra készült el Lángainé is az olvasmánnyal. Ő, ellenkezőleg, egészen fel
               volt izgatva; olvasás közben nem állhatá meg, hogy olykor fel ne sóhajtson: – a
               szörnyeteg! a gyalázatos! – Ez igen ingerlő olvasmány volt.</p>
            <p> Demeter úr azzal mulatta magát, hogy hol az egyik olvasó, hol a másik arcát
               szemlélgetés itt az izgalom, amott a levertség nőttön növése igen mulatságos ellentét
               volt egy harmadik nézőre nézve.</p>
            <p> Mikor minden papiros bevégzé hatását; akkor csendes, szelíd hangon szólalt meg:</p>
            <p> – Nos, tehát mi véleményed van e tárgyban, leányom? Lángainé összecsukta szemüvegét,
               mint ki véleménye helyességéről bizonyos, s nem késett felelni.</p>
            <p> – Báró Hátszeginek nem egy Lapussa Henriette kisasszonyt, de egy jóindulatú cselédet
               sem adnék nőül.</p>
            <p> – De magad hozzámennél – mordult közbe mérgesen János úr, amit nem vett számba
               senki.</p>
            <p> – És ön, ügyész úr? – kérdezé Demeter, Siposhoz fordulva.</p>
            <p> – Én? – szólt a becsületes férfi, elfogult, bánatnyomta hangon. – Én azt tanácsolom,
               hogy a kisasszonyt minél elébb nőül kell adni a báróhoz.</p>
            <p> Lángainé karikára nyílt szemekkel tekinte rá:</p>
            <p> – Azok után, amik ez iratokban vannak?!</p>
            <p> – Nem. Azok után, amik e másik iratokban vannak.</p>
            <p> – Mik azok? – kiálta odarohanva Lángainé, s nagyon bosszankodott, mikor a felmarkolt
               iratokban csupa latin dolgokra akadt. Annyit látott, hogy ezek Kálmán penzumai, s nem
               értette az összefüggést.</p>
            <p> – Kérem az iratokat vissza – szólt Demeter úr, száraz kezét eléjük nyújtva. – Még
               most kellenek. Itt vannak nálam fordításban is. Tehát ön is azt hiszi, ügyvéd úr,
               hogy Henriette-nek jó lesz a báróhoz nőül menni? No, azon a napon, ha <hi>megérjük,</hi> amikor Henriette az oltárhoz lép Hátszegi Lénárddal,
               ezen firkákat önnek fogom ajándékozni. Addig nekem kellenek! … Tetszik engemet
               érteni?</p>
            <p> Sipos úr egészen le volt verve; nem volt semmi kedve valakivel vitatkozni többé: ily
               gonoszul még nem vesztette el perét soha. Lángainé még ostromolni akarta kérdésekkel,
               de ő nem állt neki helyt, vette a kalapját, köszönt és elsietett.</p>
            <p> Lángainé azután apjához fordult; mi okozta e meglepő változást, minő csodairatok
               azon látszólagos semmiségek, minő titkok azok?</p>
            <p> Demeter úr rajtuk feküdt, nem adta ki őket:</p>
            <p> – Olyan emberek titkai, akikre nézve nagy baj és nagy szerencse, hogy el vannak
               árulva. Meglehet, hogy sohasem fogjátok megtudni.</p>
            <p> – Összefüggésben állanak ezek Henriette férjhezmenetelével?</p>
            <p> – Egyenesen kényszerítenek rá.</p>
            <p> – Szegény leány! – sóhajta fel a delnő.</p>
            <p> – Kár, hogy nem áldozhatod fel magadat érette! – szólt közbe csúfondárosan János úr,
               kit a várt diadal ingerkedővé tett.</p>
            <p> – János! – szólt hozzá Lángainé, hideg, neheztelésteljes arccal, melynek fehér
               márványa alatt több harag rejlett, mint egy háborgó tengerben. – Már többször mondád
               szemembe e rossz élcet, ha még egyszer ki találod mondani, soha ez életben többet nem
               szólunk egymáshoz – s ha egyedül lennénk is egy börtönbe bezárva.</p>
            <p> – Tehát azért is még egyszer elmondom – pattogott János hetvenkedő hangon. – Essünk
               át rajta minél elébb.</p>
            <p> – Jó! Ne fáradj. Mondottnak veszem. Meghaltunk egymásra nézve.</p>
            <p> Azzal feszesen az ablakhoz ment, s hímzéseihez ült. János úr kacagva hadonázott alá
               s fel a szobában. Demeter úr nem szólt bele a vitába, tudta jól, hogy ezek sohasem
               békülnek ki többet.</p>
            
            <p> Sipos úr háromszor is elment lakása előtt, mielőtt hazatalált volna, annyira
               megzavarták azok a dolgok, amiket most tudott meg.</p>
            <p> Sokáig jött-ment még otthon is dolgozószobájában, mintha nem találná meg valaminek
               az elejét, aminek szeretne már a végin lenni. Végre nagy nehezen lecsillapítá magát,
               s akkor kiüzent egyik írnokától, hogy híják be hozzá Szilárdot.</p>
            <p> A hívott abban a nyomban megjelent.</p>
            <p> Egyike volt azoknak az arcoknak, amiket a nők el nem tudnak felejteni soha. Égő
               szenvedély minden vonásban, a halvány arc sápadt színéhez úgy illenek a nagy, lángoló
               fekete szemek, mik bátorságról, hő indulatokról beszélnek, míg a nemes férfiajk
               hallgat. Annak a sűrű fekete hajsátornak nem is szükséges úgy elborítani azt a szép
               homlokot, elég árny van azon így is.</p>
            <p> – Nos, kedves öcsém, egészen magadhoz jöttél-e már? – szóla hozzá Sipos úr családias
               bizalom hangzatán. – Nem volt ma nálad az orvos?</p>
            <p> – Nincs már rá szükségem, semmi bajom.</p>
            <p> – No, csak ne bízd el magadat még. Már ismét dolgoztál. Az még nem volna szabad;
               tudod, hogy az orvos megtiltotta.</p>
            <p> – Hiszen csak szórakozásbul dolgozom.</p>
            <p> – Szórakozásbul keress mulatságot. Mért nem jársz te, mint más fiatalember,
               társaságokba, kávéházba, táncvigalmakba? Minek fogod be magadat, mint egy
               teherhordozó; a fiatal kedély mulatságot óhajt.</p>
            <p> – Én elég jól érzem magamat így. Köszönöm kedves bátyám figyelmét; ön jobban aggódik
               értem, mint érdemelném.</p>
            <p> – Kötelességem az, édes öcsém. Tudod, hogy szegény édesapád halálos ágyánál bízott a
               lelkemre; ott álltál, hallottad, mikor mondta: – Rád hagyom szegény fiamat, légy
               helyettem édesapja.</p>
            <p> A jó öregúrnak elborította a szemeit a könny ezen emlék fölidéztére, letörlé azt
               tarka zsebkendővel; az ifjú szemei nem könnyeztek, csak még jobban égtek.</p>
            <p> – Emlékezel-e erre a szóra, édes öcsém?</p>
            <p> – Igen – suttogá az ifjú halkan.</p>
            <p> – S ha én ma vagy holnap átlépek ebből a világból abba a másikba, ahol nem válnak el
               a jó barátok többé egymástól, s ha ott összetalálkozom az én jó kedves Istvánommal, s
               ha ő kérdeni fogja tőlem: – hogyan viselted gondját rádbízott fiamnak? – mit fogok
               neki rá felelni? Nos, szólj, mit fogok neki rá felelni?</p>
            <p> Az ifjú érzékenyen ragadá meg az öreg gyám kezét, s megszorítva azt, alig hallhatóan
               suttogá:</p>
            <p> – Ön második atyám volt.</p>
            <p> Erre Sipos úr indulatosan ragadá ki kezeit az ifjú kezeiből, s hevesebb hangba
               csapva át, monda:</p>
            <p> – És ha erre ő azt fogja mondani: – az nem igaz; te nem vigyáztál fiamra! Te nem
               jártál utána, ahogy apának kellett volna, te könnyelműen magára hagytad őt; nem
               tudtad, mikor veszélyben forog, vak voltál, mikor az örvény felé rohant; a halál
               küszöbéig hagytad menni, s ha Isten és az én halottkezem nem védelmezi öt,
               öngyilkossá lesz, és te nem is tudod meg: miért?</p>
            <p> A fiatalember megrendült e szóra. Meg volt lepetve; még halványabb lett, mint
               azelőtt; meredt szemekkel bámult főnökére, ki most egészen uralkodott fölötte; mint a
               mester csínytetten kapott tanítványán. Azután odalépett az öreg, s megszorítá kezét,
               mintha biztatná vele, hogy „én most tégedet nagyon meg foglak dorgálni; de azért ne
               félj, pártodon vagyok”.</p>
            <p> – Kedves öcsém, Szilárd; jusson eszedbe, mikor kicsiny gyermek voltál, aztán tettél
               néha olyasmit, amit nem kellett volna, amiért apád kérdőre fogott, mindig azt mondta,
               ugyé: „ha rosszat tettél, s szégyenled bevallani, hallgass, szorítsd össze a
               fogaidat; de ne hazudj; ne tagadj, ne gondolj ki mentségedre olyan dolgot, ami nem
               igaz, mert a te neved Szilárd; ahhoz pedig nem illik a gyávaság.” Meg is fogadtad;
               olyan lettél. Már most én is azt mondom, jusson eszedbe, hogy Szilárdnak
               kereszteltek; hallgasd meg nyugodt lélekkel, amiket mondani fogok: bele ne szólj;
               megcáfolni ne akarj; ha kérdelek, s felelni nem akarsz, rázd meg a fejedet; de
               elámítani ne akarj, mert az nem illik hozzád. Most pedig ülj le. – Ülj le, öcsém,
               mert most üdültél föl betegségedből, fejed még gyönge; – azok után, amiket majd
               elmondok, aligha szédelegni nem fog.</p>
            <p> Az ügyész lenyomta egy székre az ifjút, ki méla bánattal csüggeszté alá szép fejét;
               lehetetlen volt őt meg nem szánni.</p>
            <p> Az öregúr nagyot fohászkodott, s izzadt homlokát törlé zsebkendőjével.</p>
            <p> – Te egy gazdag család leányába voltál szerelmes, és az is tebeléd. Egy
               táncvigalomban ismerkedtetek meg; a viszony innen fűződött odább. Kevés és nagyon
               ellenőrzött alkalmatok volt egymással találkozhatni; de a szerelem találékony és
               furfangos, tud magának utat csinálni. A gazdag leánynak volt egy elhanyagolt
               testvére, kit rokonai nyilvános iskolába járattak. Ezt nálam találtad több ízben,
               mert a szeles gyermek, valahányszor otthon megriasztották, mindig hozzám szökött, s
               itt tartózkodott, míg gyámjait, kiknek családi ügyészök vagyok, kiengeszteltem
               iránta. Olyankor veled egy szobában hált, te viseltél rá gondot, megmagyaráztad a
               nehéz feladatokat, miket megtanulni nem bírt; a gyermek nagyon megszeretett téged.
               Pedig aztán hatályosabb kerítőt kívánni sem lehet, mint egy gyermek. Teelőtted
               kedvesedről, őelőtte terólad beszélt, magasztalt benneteket egymásnak. Nagyapa,
               nagynéne, nagybátya, nevelőnő, házikisasszony, cselédek, akik szemeiket soha le nem
               vették a leányról, nem is sejték, hogy a leány el van kerítve, el van szerelmesítve:
               képzelni sem lehet hogyan. Beszél előtte valaki? Nem. Jön össze valakivel? Nem. Kap
               szerelmes leveleket? Nem. Hogyan tehát? A szerelmesek furfangja bámulatos. Ti
               tudtátok, hogy a család vénei és asszonyai nem értik az orátorok klasszikus nyelvét,
               s a leány, ki oly nagyon szeretett, nem tartá erős fáradságnak megtanulni latinul,
               mintha csak öccse oktatása közben tenné, hogy kedvesével a felfedeztetés aggodalma
               nélkül levelezhessen. Egy nő, egy gyermekleány megtanul egy holt nyelvet, aminek soha
               semmi helyzetben hasznát nem fogja vehetni; csak azért, hogy kedveltjének
               elmondhassa: „ego te in aeternum amabo”. Meg kell vallani, hogy ez igen szép és nagy
               áldozat. Ti mindennap leveleztetek egymással. Iskola előtt a lányka diktált öccsének
               penzumokat, félig közönyös retorikai virágokkal kezdve, és folytatva a szerető
               szenvedély hangján, iskola után hozzád jött a fiú, akkor te diktáltál neki másik
               penzumot, aminek eleje, vége, szinte együgyű chria volt, közepe pedig édes
               nyilatkozatokkal tele. Ezt a penzumos könyvet persze sohasem vitte ő az iskolába;
               nálad állt a másik, az igazi, amit a tanároknak kellett látni. Az egész ármányos
               csempészet ott folyt a családtagok, a társalgónők szemei előtt, füleik hallatára; ki
               jöhetett volna rá? És mégis rájöttek. Ma, ezelőtt egy órával az öreg családfő maga
               nyújtá azokat kezembe, hogy olvassam át; megjegyezve, hogy fordításban ő maga is
               olvasta már azokat.</p>
            <p> A fiatalember fel a levegőbe bámult, mintha azon járna csupán az esze, vajon ki
               árulhatta el azokat.</p>
            <p> – Rettentő dolgokat tudtam meg belőlük. Előbb azon tanakodtatok, hogy a leány a
               család akarata ellen nőddé legyen. Bíztatok a nagynéne jóindulatában; ő szerette
               unokahúgát. Akartatok várni, tűrni és hívek maradni. Azonban mindezt meghiúsítá egy
               előkelő és gazdag kérő megjelenése, ki világi fogalmak szerint éppen a leányhoz
               illett. A családtagok erőtették ez összeköttetés létrejöttét. Ti kétségbeesve
               tusakodtatok afölött, hogy mit tegyetek? Szándékotok volt együtt megszökni. Erről
               levert benneteket a sokszorozott figyelem, mely a leány lépteit őrizé. Mikor aztán
               nem volt semmi menekülés, akkor egy rettenetes sötét eszme fejlődött ki közöttetek:
               magatokat megölni, egyszerre, egy napon, egy akarattal. Több napon keresztül
               tanakodtatok a kivitel felett. Itt már nagyon óvatosaknak kellett lennetek a
               kifejezésekben, nehogy a leíró testvér valamit megsejtsen a szándékból. Előtte is el
               kellett azt burkolni. A leány egy természettudományi könyvet kért tőled. Te megküldéd
               neki. A leánygyermek kikereste abból, hogy miféle mérgeket tudna az ember
               könnyűszerével önmaga előállítani. Úgy bölcselkedett, mint egy természetbúvár. Két
               napig tanakodtatok rajta, hogy lehetne gyufára szert tenni, aminek a villója
               leghatályosabb méreg. De hiába, nagy uraknál csak a cselédek kezén forog a gyufa, nem
               lehetett szerezni; végre talált a lyánka valamit. Ha rézkrajcárokat egy
               üvegszelencében jó erős sós ecet közé tesznek, az rézoldatot képez, s ez aztán méreg.
               Ebben állapodtatok meg; a lyánka készített saját magának mérget, s megtanított rá
               téged, hogyan készíts azt te is… Óh, én jó istenem! Miről gondolkoznak a
               gyermekek!</p>
         </div>
         
         <div type="chapter">
            <head> </head>
            <p> A dorgált ifjú mind e percig hallgatott, most fölkelt, s csendes, tiszta hangon
               mondta:</p>
            <p> – Mind igaz, úgy van.</p>
            <p> – Rosszul van! – egészíté ki hevesen a mondást az ügyész; igen rosszul van.
               Gyermekeknek öngyilkosságra gondolni azért, mivel nem akar a világon minden úgy
               történni, ahogy ők kigondolták! Hiszen még gyermekek vagytok! – Hova gondoltál te,
               akinek még nincs biztos állásod; nincs kenyered, amit valakivel megossz? Gondolkoztál
               te a dolognak praktikus oldaláról? Azt képzelni sem akarom rólad, hogy a leány
               rokonainak kegyére számítottál volna. Ezt még ha elérhetted volna is, micsoda állás
               lett volna az rád nézve? A te jellemedhez kegyelemkenyér, amit a feleség rokonai
               panaszosan adnak! Hogy te lótófutója légy, kézcsókolója, esteli felolvasója a
               szeszélyes nagyapának; piruló céltáblája a többi rokonok szavainak, csúfsága minden
               cselédnek; mert a szegény vőt még az inasok is csúfra emlegetik a háznál, tudd meg
               azt.</p>
            <p> Szilárd arca égett e szavak alatt, közbe akart szólni, de az öreg sietett őt
               megnyugtatni.</p>
            <p> – Nem! Erre a gondolatra te nem jöhettél; te nem akartál egy gazdag családba
               feltolakodni; hanem gondoltad azt, hogy majd az a leány fog leszállni tehozzád, s
               megosztja veled a te szegénységedet. Ugye, ezt gondoltad? Hiszen más szegény ember és
               szegény leány is van a világon, akik nem visznek egymáshoz egyebet forró szerelemnél,
               s mégis boldog pár lesz belőlük. Látod, ebben fekszik a te csalódásod. Ha egy szegény
               lányba volnál szerelmes, azt mondanám: korán van ugyan még házasodnotok, de ha isten
               is úgy akarja, vedd el; dolgozzatok, küzdjétek keresztül magatokat a világon, van itt
               hely minden ember számára elég; az is hozzá van szokva minden nélkülözéshez, te is;
               az kevéssel megelégszik, tud varrni, főzni számotokra, ha rászorul, most is; rendben
               tartja a házat; egy garassal kettőt takarít meg; mikor sok dolga van, dalol, hogy
               bele ne fáradjon, s mikor vékony a vacsora, jókedvével, forró ölelgetésével
               megszaporítja. De egy leányból, aki gazdag volt, hogy legyen szegény asszony, édes
               barátom? – Akit arra neveltek, hogy maga semmihez ne értsen, aki még csak a gyertya
               hamvát sem tudja elkoppantani, hogy legyen abból gazdasszony, hogy találja az magát
               otthon egy szegényes udvarszobácskában, ahol még te sem lehetsz mindig körülötte,
               mert kenyered után kell látnod?. Ő nem szólna, nem panaszkodnék, de te látnád,
               észrevennéd, hogy nélkülöz; ő nem kérne új ruhát, de te látnád, hogy ez, amit visel,
               már kopott, és a szíved szakadna meg bele, hogy egy leányt, akit szerettél, mostoha
               sorsodhoz láncolál le, s magaddal rántottad őt olyan könnyelműséggel, amiért
               férfiésszel pirulnod kell egykor!</p>
            <p> – Kedves bátyám – szólt Szilárd –, hogy én mindezekről gondolkoztam, azt
               bebizonyítom azzal, hogy egy év alatt takarítottam meg annyi összeget, amennyiből egy
               másik évig meg lehet élni. Félretettem havi fizetésemet, a mellékjövedelmeket, miket
               kiküldetésekkor kaptam, s azon idő alatt oly csekély összegből éltem, hogy egy koldus
               nem vállalkoznék rá, hogy annyival kijöjjön. Naponkint meg tudok élni egy tízesből,
               csak azért, hogy a többit megtakaríthassam más számára. És ezt nem vette rajtam
               észre, ugye, senki? Azért nem voltam sem kedvetlen, sem elhanyagolt. Pedig még az,
               akiért nélkülöztem, nem is adott egyéb jutalmat, mint egy távol csillámló
               reményt.</p>
            <p> Sipos úr elszörnyűködött. Hisz ez rettenetes ember! Hát ilyenre is képes egy
               gyermek, aki most lépte át a huszadik esztendejét? Egy évig naponkint egy tízest
               költeni magára, hogy tőkepénzt gyűjthessen kedvese számára! Az ilyen praktikus
               őrültséget nehéz lesz meggyógyítani.</p>
            <p> – De hát utoljára is, kedves barátom, mit gondolsz, mi fog történni most, miután
               titkaitok el vannak árulva? Mit fognak tenni a rokonok?</p>
            <p> Szilárd egykedvűleg vállat vonított.</p>
            <p> – Legelőször is engem fognak törvényesen üldöztetni mint méregkeverés részesét.</p>
            <p> – Azt bizonyossan megérdemelnéd, mert te is helybenhagytad és elfogadtad a kifőzött
               tervet; hanem ezt nem fogják tenni. Hanem majd tesznek mást; én ismerem embereimet
               jól. A leányt fogják azzal ijeszteni, hogy ellened bűnvádi pert indítanak, ha rólad
               le nem mond.</p>
            <p> – Azt pedig nem fogja tenni.</p>
            <p> – Te tudod bizonyosan?</p>
            <p> – Én hiszem.</p>
            <p> – S ha erővel kényszerítenék, hogy nőül menjen a báróhoz?</p>
            <p> – A báró lehet akármilyen jellem, de mindenesetre gavallér; ha neki egy nő azt fogja
               szemébe mondani, eljegyzése napján: én nem szeretem önt, mert mást szeretek, és mást
                  <hi>fogok</hi> szeretni; nem hiszem, hogy ízlése elleni dolog ne
               legyen azt a hölgyet nejévé tenni.</p>
            <p> – És ha nem mondaná ezt, ha önként kezét nyújtaná neki, ha lemondana rólad? Félre ne
               érts. Nem vádolom őt. Ha lemond éretted azért, hogy tégedet fölmentsen rokonai
               üldözése alól; ha föláldozza szívét a te nyugalmadért!?</p>
            <p> – Hallgasson meg engemet, kedves bátyám. Ön maga is mondá, hogy a szerelmes ember
               gyanakodó és furfangos, kitalál olyan dolgokat, amikre más soha nem gondolt. Mi
               gondoltunk arra, hogy lehet idő, amikor őt kényszeríteni fogják, olyan eszközökkel,
               amik ellen egy gyönge gyermeknek nincsen védelme, hogy nyilatkozzék szívének érzései
               ellen; tán hogy írja meg nekem, hogy felejtsem el, hogy nem szeret többé; tán hogy
               rejtegetett emlékemet küldje vissza, hogy jegyezze el magát más férfival; de én ennek
               mind ne higgyek, amíg ő egy szót ki nem mond, vagy le nem ír, amit csak mi ketten
               ismerünk, amiről nem tudja senki kettőnkön kívül: magyar, latin, angol, görög vagy
               arab szó-e az; ember, virág vagy csillag neve-e; ezt senki ki nem találhatja, el nem
               árulhatja. Amíg e szó egy harmadik birtokába nem jut, én tudni fogom, hogy ő nem
               szakadt el tőlem, s nincs az a hatalom, mely őt szívemtől eltépje, tudni fogom, hogy
               ő hű hozzám, és hűséget követel tőlem, s távolról int, hogy ne kételkedjem benne;
               hallgat, mert beszélnie nem szabad, vagy beszél, mert parancsolva van; de az az
               elhallgatott szó nekem megmondja azt, amit érez; – és amit emberész be nem ér.</p>
            <p> – Teremtő isten! – kiálta fel Sipos úr, mind a tíz ujjával gyér hajába kapva. – Hol
               járt ezeknek az eszük! Milyen láncokat vertek magukra!</p>
            <p> – Én nem vagyok ellene, hogy kedves bátyám mondja meg ezt is, amit most felfedeztem,
               azon uraknak, ők majd rémítésekkel ráveszik a leányt, hogy mondja ki azt a titkos
               nevet, ami ezt a láncot széjjeltépje. Ő sok ellenkezésre mondani fog valamit. Óh, a
               szerelmes nők igen ravaszok. Azt a szót velem közölni fogják. Nem lesz az igazi. De
               én azért azt fogom rá mondani, jól van. És azontúl senki sem sejtendi, ki van-e
               találva a titok, vagy nincs. Mi elválunk; – eddig sem volt közöttünk semmi
               érintkezés. Meglehet, hogy messze elviszik őt innen. De őrizzék azután, és szemeiket
               le ne hunyják, akik őrzik, s ha férjet adnak neki, imádkozzanak az életeért, mert nem
               tudják, minő végzetes dolog egy leányt férjhez adni, ki lelkében egy harmadik titkát
               hordja!</p>
            <p> – Te tisztán…! nem mondom el, amit akartam.</p>
            <p> – Azt akarta bátyám mondani, hogy tisztán meg vagyok bolondulva. Meglehet. Az is
               meglehet, hogy ez a szenvedély lesz egész életem szerencsétlensége. De mindegy:
               ragaszkodom hozzá; s ha fájdalomnál egyéb nem jön belőle, akarom élvezni ezt a
               fájdalmat. Nem engedték meg, hogy együtt meghaljunk, kénytelenek lesznek tűrni, hogy
               lelkeink egymást el nem hagyják, fájdalomban, kétségbeesésben találkoznak, és azon
               már változtatni nem lehet.</p>
            <p> – Ördög, mennykő! Azt majd meglátjuk. – Az öregúr kezdett flegmájából kijönni. –
               Majd én itt téged el hagylak pusztulni egy üres képzelődés miatt. Az egész nem egyéb,
               mint képzelődés, abszurdusz, képtelen, hihetetlen valami. Paroxizmusban ejtett
               beszéd, amit gyógyult korodban magad sem fogsz hinni, hogy beszélted.</p>
            <p> – Kedves bátyám! Én magam is óhajtom, hogy e paroxizmusnak vége legyen. Azért igen
               kérem, legyen szíves mentül elébb szólani ismét azon nagyon haragos szívű urakkal.
               Azt a szót kérem, azt az egy szót. Akármit hoz vissza, nyugodt leszek. Azontúl soha
               egy összehúzott homlokredőrül sem fogja észrevenni senki, mire gondolok. Nyugodt,
               csendes ember leszek. Ahol mások kacagnak, én is úgy teszek. Nem lesz belőlem
               futóbolond, akinek az utcán utána néznek, sem magamat elölni sem kísértem meg
               többé.</p>
            <p> – Jól van, ne beszéljünk rólad. Te makacs, agyafúrt vagy; utoljára is azt teheted
               magad ellen, amit akarsz; neked mindössze is csak annyi vagyok, mint apád, s mint
               apád, láncra nem verhetlek; de én egyúttal prókátor is vagyok: ebben ez ügyben
               ellenfeled védelmezője. A leány az én kliensem. Gondoltál-e arra, hogy majd
               helyetted, ki nem esel kezük ügyébe, őt fogják mortifikálni rokonai? Mit bánod te
               azt? Engeded szenvedni a nőt, a gyermeket, kinek, ha valaha megvénül, átok lesz
               fiatalságára visszaemlékezni.</p>
            <p> – Tudom. Ha ő nem találja a szenvedésekben <hi>gyönyörét,</hi> miket
               érettem magára idézett, mindig csak egy szavába fog kerülni, hogy azoktól
               megszabaduljon. Amíg magát megmenteni nem kívánja, addig bizonyos, hogy van
               lelkiereje azokat elviselni.</p>
            <p> – S nem szánod azt, akit szeretsz?</p>
            <p> Szilárd szomorúan elmosolyodott:</p>
            <p> – Volt-e szánalomról szó, midőn ugyanazon percben, egymásra gondolva, halálos mérget
               vettünk? … Különös dolog az, kedves bátyám, nem érteni azt meg józan ésszel …</p>
            <p> – Kedves öcsém, én csak azt látom, hogy mi nem fogjuk megérteni egymást. Te vesztére
               törsz egy szegény gyámoltalan leánynak, csupa szeretetből, s nem akarsz lemondani
               róla, miután semmi reményed sincs vele célt érhetni: azt én nem értem. Én pedig amaz
               úri családtól felszólíttatva, hogy adnék tanácsot a kérőt illetőleg, azt határozottan
               elleneztem. Midőn az iratokat kezembe adták, akkor azt mondtam, hogy mindenesetre
               nőül kell őt adni hozzá. Még azt hihették volna, hogy én a te bódult reményeidet
               akarom előmozdítani, hogy viszonyaikat ismerve, érdekelt fél vagyok; hogy ravaszul
               útjába állok a kérőnek, mert egy rokonomat akarom helyébe csempészni. Én ezt a
               véleményt meg akarom cáfolni; – ezt pedig te nem érted. Most eredj szobádba vissza; a
               sors majd meg fogja valamennyiünknek magyarázni, amit nem ért.</p>
            <p> Ugyanez órában a Lapussa-család igazságtevő szobájában folyt le e drámának másik
               jelenete.</p>
            <p> Henriette hazaérkezett a városligeti <hi>kolnából</hi> (így hívják
               magyarul a nyári mulatókat, villa evőeszközt jelent), mint mondák, virágokat hozott
               haza. Demeter úr át izent hozzá, hogy csak hagyja most azokat a virágokat, és jöjjön
               az ő szobájába. Ugyanakkor Lángainét is kiküldé magától; János úr ezóta rég a
               gabonapiacot járta; ez levén kedvenc szenvedélye – a többi között.</p>
            <p> – Kicsike leányom, Henriette, jöjj közelebb hozzám – szólt az öregúr, egyet fordulva
               fekhelyén, s előkeresve vánkosa alól öblös burnótszelencéjét. – Kérlek szépen, ne
               haragudjál rám, hogy neked mostan alkalmatlankodom. Már addig a rövid ideig, amíg
               élek, legyetek irántam egy kis elnézéssel. Ha pedig alkalmatlannak találod
               közellétemet, annál több okod leend rá, kapni az alkalmon, hogy tőlem
               megszabadulhass.</p>
            <p> Henriette értette az epés célzásokat; megszokott valami volt az előtte. Sohasem
               szokták azokat megcáfolni.</p>
            <p> – Nyúlj ide, kérlek, a vánkosom alá, találsz ottan egy csomag papirost, húzd ki
               onnan, és nézd meg, mik azok. Henriette fásult gondtalansággal tevé, amit az öreg
               parancsolt, s elővonta a sajátságos raktárból, mely különben szelencék,
               süteménydarabok, pilulás skatulyák tanyájául is szolgált, a vastag iratcsomót, melyre
               azután az első tekintetnél rögtön ráismert.</p>
            <p> A féltett írások, amik egész betegsége alatt nem hagyták alunni, amik nem engedték
               meggyógyulni soha; éppen annak a birtokában, aki elől azokat leginkább rejtegetni
               kellett. A halálra vádlott állt az elterhelő tanú előtt. Az eltagadhatatlan,
               elesküdhetetlen bizonyítékokkal szemtül szemben, amiket magáról le nem bír hárítani
               többé, amik rajta feküsznek lelkén, minden idegén, hogy zsibbadtan áll meg az érverés
               szívében, hogy a világ elsötétül káprázó szemei előtt, hogy a halálsápadt arc
               megelőzi színével a halálítéletet. Ez ellen nincs védelem.</p>
            <p> Egy percig az a mentő gondolat villant át lelkén, hogy hisz ez idegen nyelven van
               írva, még nem tudják, mi van benne. Egy lépésre van a kandalló; ha elégetné hirtelen,
               ki tanúskodnék? De azt az egy lépést megtagadták izmai; el volt zsibbadva; nem tudott
               mozdulni, és nem tudott összeroskadni.</p>
            <p> – Kicsike leányom – szólt az öregúr hozzája, nagy gyönyörűséggel tömve keselyűgörbe
               orra alá az ördöngös fűtőszert, amit burnótnak neveznek. – Ne haragudjál rám azért,
               hogy ez irkafirkákat figyelmemre méltattam; nem akarom nekik hasznukat venni. Eleget
               tudok belőlük. Mármost csak légy szíves rám hallgatni.</p>
            <p> Henriette tekintete nem bírt megválni nagyatyja vértől eresült szemeitől, azt hitte,
               hogy ezek a szemek mind szívén szúrnak lassan keresztül.</p>
            <p> – Te nem akarsz férjhez menni egy kitűnő férfiúhoz, ki kezedet kéri, kit családod
               nagyra becsül, ki gazdag és előkelő ember; hanem akarsz inkább elszökni egy semmi
               emberrel, aki maga sem tudja még, hogy miért van a világon; s ha ezt nem engedik,
               inkább akarsz erőszakosan meghalni mindnyájunk csúfjára, szégyenére, hogy vele együtt
               hallhass meg. Ez a szándék nem szép volt tőled. Igaz, hogy mi igen rosszul bántunk
               veled, különösen én kiállhatatlan, kegyetlen voltam hozzád; hanem azért ezt mégsem
               kellett volna tenned. Látod, most ezzel igen sok galibát csináltál mind saját
               magadnak, mind más embereknek is. Ülj le, kérlek; hiszen reszketsz! Magam hoznék
               széket számodra, de látod, hogy nem kelhetek; ez az átkozott köszvény, az éjjel sem
               aludtam miatta, mindig terólad gondolkoztam.</p>
            <p> Henriette csakugyan elfogadta a kínálást, leült; hiszen különben le kellett volna
               roskadnia.</p>
            <p> – Azok után, amiket ez iratokból megtudtam, csakugyan nehéz is lett volna el tudnom
               aludni; mikor azt sem tudom, hogy kin kezdjem és kin végezzem a töprenkedést. Te
               légy-e eszemben, ki családodat meg akarod gyalázni; vagy az a fiú, ki közbenjáróul
               szolgált, vagy az a gondatlan ifjú, aki vakságában méregkeverő is tudott lenni?</p>
            <p> Henriette közbe akart szólani, de nyelve megtagadta a szolgálatot, mint aki álmában
               akar kiáltani, és mellén ül a nehéz álomlidérc. Most kezdé még csak sejteni a veszély
               nagyságát.</p>
            <p> – Látod, kedves kislányom, ha most valami kegyetlen, szigorú öreged volna, valami
               vén tigris, amilyennek te tartasz engemet: az ilyen eset után nem cselekednék mást,
               mint legelőször is tégedett elküldene egy apácakolostorba, s örök időkre elrejtene a
               világ elől.</p>
            <p> Henriette nagyot sóhajtott. Ez a fenyegetés vigasztalásként hangzott most
               előtte.</p>
            <p> – Másodszor azt az elvetemült fiút, ki nem átallott oly fiatal létére testvérének
               ravasz kerítője lenni, beküldené valami katonanevelő intézetbe; tudod vannak olyan
               szigorúságokrul nevezetes intézetek, ahová csak a megjavíthatatlan korabűnös
               ifjoncokat szokás beadni. Ő azt nagyon megérdemelné.</p>
            <p> „Szegény Kálmán!” – gondolt reá a testvér. Nagyon szerették egymást.</p>
            <p> – Harmadszor pedig azt a könnyelmű fiatalembert, ki részt vett ez öngyilkolási
               tervezetben, pörbe fogatná; mert a halál nem játékszer, édesem, s méreggel tréfálni
               tiltva van. Azt bizonyosan elítélnék öt-hat évi sáncfogságra, ami rá nézve is üdvös
               lecke volna.</p>
            <p> – Nagyatyám! – sikolta fel a kínzott gyermek. Ez az utolsó feloldá hangját és
               könnyeit. Térdre rogyott előtte, és annyi ártatlan könnyet sírt kezére, hogy abban
               kezeinek régi foltjait lemoshatta volna.</p>
            <p> – Jól van, kedves leánykám, látom, hogy sírsz; van bizodalmad hozzám. Én nem vagyok
               az a tigris, aki a kis gyermekeket megeszi; amiket mondtam, azoknak csak lehet, de
               nem szükség megtörténniök. Én nem akarok kegyetlen, bosszúálló lenni. Én nem akarok
               semmit tudni azokról a megbántásokról, amik ez iratokban ellenem feljegyezve vannak;
               te magad segíts magadon, s intézd el sorsodat. Nézd meg, hány az óra most. Jegyezd
               meg magadnak. Eredj szobádba, és fontold meg jól, hogy mit tégy. Két óra múlva,
               pontban két óra múlva ismét hívatni foglak, azalatt határozd el magadat. Inkább
               akarod-e, hogy családunk rangjához illő dísszel és illendőségggel egy hozzád illő
               derék férfinak nejévé tegyünk, és arról, aki soha nem fog emelkedhetni, lemondj, és
               őt elfelejtsd; vagy pedig inkább akarod, hogy a fátyolt fölvedd, ami a világtól
               örökre elrejt; – hogy testvéredet fegyintézetbe küldjem, s bűntársad ellen
               mengindítsam a bűnvádi pert? Ez iránt határoznod rád van bízva. Két óráig
               gondolkozhatol fölötte; azalatt idehívatom ügyvédemet, s aszerint, amint határozni
               fogsz, ő felteszi vagy a házassági szerződést, vagy a bűnvádi feljelentést; terajtad
               függ. Most tedd vissza az iratokat fejem alá: gondold meg, hogy ezeket csak mint
               menyasszonyi hozományt fogod tőlem visszakapni. Eredj szobádba, gondoskodom, hogy két
               óráig senki ne háborítson …</p>
            <p> A lyányka gépileg teljesíté a parancsot, visszaadta a végzetes iratokat s eltávozott
               szobájába; ott megállt egy virágcserép előtt, és nézett annak zöld leveleire egy
               óráig megmozdulás nélkül.</p>
            <p> Egy szép nagy példány viaszvirág volt az, egyike azon csodás tenyészetű délszaki
               növényeknek, amik nem hullatják el leveleiket soha; amiken az évszak nem változtat,
               amik olyan szépen képviselik az állhatatosságot.</p>
            <p> Ezen szép növénynek az a csodás tulajdonsága van, hogy bármelyikét kövér, fényes
               leveleinek ültessék is el a földbe, a magányos levél gyökeret ver, ágakat hajt, egész
               felfutó indás bokor lesz belőle, melynek viaszfényű virágfürtjei valami tündéri
               illatot árasztanak.</p>
            <p> Három év előtt egy jogászbálban kapott egy virágcsokrot Henriette Szilárd kezéből,
               azon a napon, melyen először szóltak egymással, aközött volt egy ilyen örökzöld
               levél, azt ő otthon elülteté cserépbe, a növény megeredt, kihajtott, évrül évre
               nagyobbra nőtt; Henriette nevet adott neki: „Szilárd”-nak nevezte, órákig elandalgott
               mellette, lesve levelei fejlődését, indái hajlását, s beszélve véle, mint élő
               emberrel, magába; – és arról nem tudott senki semmit. – Óh, a gyermekek szívei úgy
               tele vannak sejthetetlen titkokkal.</p>
            <p> Egy hosszú óráig állt e virág előtt: vajon mit beszélhetett vele? Felelt az neki?
               Kérdezett tőle valamit? Kérdezte tőle talán, miért olyan erősek, olyan változatlanok
               azok a sötétzöld levelek, sokkal változatlanabbak, mint az emberek szívei; kért-e
               tőle kölcsön erőt, kitartást – vagy talán bocsánatot, búcsúvételt?</p>
            <p> Annyi bizonyos, hogy midőn elfordult tőle, kétségbe volt esve, kezeit összekulcsolta
               fején, úgy járt alá s fel a szobában, s valahányszor ismét a virág előtt megállt, úgy
               tett, mint akinek a szíve akar megszakadni.</p>
            <p> Pedig az idő haladt, az óra olyan rövid, mikor az ember azt akarná, hogy hosszú
               legyen. De nincs menekülés, nincs segítség sehonnan, senkitől. Magára van hagyatva, a
               világon senkije sincs, csak az az egy virág, akit magában „Szilárd”-nak nevezett el.
               Ha ezt tudnák, azt is elvennék tőle, talán kitépnék gyökerestül, s kihajítanák az
               udvarra; vagy becsuknák sötét pincébe a helyett, akit képvisel.</p>
            <p> Az egymás után futó percek határozásra intenek; végezni kell! Még egyszer kedves
               virága elé lép; nem sír már, nem tördeli kezeit; józan eszéhez tért. Egyenkint
               összecsókolja mindenik levelét annak a szép virágnak: Úgy hasonlítanak is e levelek
               egy csukott emberi ajkhoz. Már kopogtatnak is ajtaján; Demeter úr követe jön, a leány
               gyönge testén végigfut a hideg borzadás: „megyek már!” és egy perc múlva nem látszik
               arcán sem könny, sem bánat, sem félelem; csak a hófehér nyugalom.</p>
            <p> Az öregapja szobájában ismét együtt vannak a családtagok; kívülök jelen van Sipos úr
               is. Ez ügyben ő is avatott már. Henriette azt természetesnek találja. Szilárd az ő
               rokona.</p>
            <p> – Nos, kedves kis unokám – szól Demeter úr, helyet mutatva Henriette-nek az asztal
               mellett, melynél a többiek ülnek –, határoztál-e magadban?</p>
            <p> – Határoztam.</p>
            <p> – Fátyol vagy főkötő?</p>
            <p> – Nőül fogok menni.</p>
            <p> – A báróhoz?</p>
            <p> – Hozzá.</p>
            <p> Lángainé vállat vonított, János úr diadalmasan csapott térdére, Sipos úr könnyebbült
               szívvel sóhajta fel.</p>
            <p> – Tehát ezen nyilatkozatodban megnyugodhatunk?</p>
            <p> – Meg – felelt a leány csodálatos bátor és nyugodt hangon –, hanem kérem most én is
               föltételeimet elmondhatni, miket e határozathoz kötök.</p>
            <p> – Meghallgatjuk.</p>
            <p> – Legelőször is bizonyos akarok afelől lenni, hogy Kálmán öcsémet nem fogja senki
               üldözni; azt nem fogjátok megengedni, hogy velem jöjjön.</p>
            <p> – Azt az egyet nem.</p>
            <p> – Én pedig nem engedem, hogy itt maradjon. Küldjétek el más valami városba; annyit
               beszéltek rangotok, gazdagságotok felől; neveltessétek őt aszerint.</p>
            <p> A gyermek két óra alatt két évtizeddel lett vénebb, úgy beszélt a családtagokkal,
               mint egy meglett ember.</p>
            <p> – Helybenhagyjuk – felelt rá Demeter úr –, úgyis jobb, ha nem látjuk egymást.</p>
            <p> – Másodszor, kérem, hogy megszokott bútoraimat, v<hi>irágaimat</hi>
               szabad legyen elvinnem oda, ahová mennem <hi>kell.</hi>
            </p>
            <p> – No, ez is megadható. Ártatlan női szeszély. Legyen.</p>
            <p> – Harmadszor: azon iratokat, amit nagyatyám ismer, adják vissza mind annak, akit
               azok legjobban érdekelnek.</p>
            <p> – Helyesen – szóla Demeter úr –, megígértem, hogy megtalálod azokat menyasszonyi
               hozományod között. Sipos úr lesz szíves azokat kezéhez venni, s az illetőnek
               kézbesíteni.</p>
            <p> Sipos úr meghajtá magát, s átvette a szomorú tanújeleket.</p>
            <p> – És most, leányom, előtted a házassági kötvány, a báró már aláírta, s a
               mellékszobában várakozik határozatodra; mutasd meg, hogy szép írásod van.</p>
            <p> Henriette valóban megmutatta azt, odaírta nevét olyan vékony kis gömbölyded
               betűkkel, mintha valami tündér lehelte volna oda.</p>
            <p> – Még egyet, kedves kisasszony – szólt hozzá nyájasan Sipos úr –, minthogy már a
               toll a kezében van, legyen szíves e visszaadott iratok táblájára felírni <hi>egy bizonyos szót,</hi> azt a bizonyos nevet, vagy mit, amit
               kegyeden kívül még csak egy ember tud; annak bizonyságaul, hogy a lemondás őszinte és
               tartaléktalan.</p>
            <p> A leány sokáig nézett azokkal a titoktartó sötét szemeivel az ügyvéd szemeibe.
               Hatalmában állt őt megcsalni, ha akarja; az ügyvéd tudta jól. Írhatott oda akármi
               nevet, a másik, a delejes háló másik tényezője, nem fogja elárulni, ha hamis
               volt.</p>
            <p> Nagy csendben odahajolt a csomag fölé, s szokatlanul megnyomva a tollat, odaírá ezt
               a barbár hangzású nevét egy szép fényes csillagnak: <hi>„Mesarthim”,</hi> azzal letette csendesen a tollat; semmi szenvelgés nem látszott
               arcán; semmi színpadra hozatala kínos érzelmeknek. Bejöhet már a vőlegény!</p>
            <p> … Vajon az igazi jelszót írta-e oda? …</p>
            
            <p> Sipos úr ezek után rendén elvégzé a törvényes teendőket az eljegyzés körül, s miután
               azokkal nem volt többé semmi dolga, engedelmet kért eltávozni, és hazament. Hóna
               alatt vitte azokat az elfeledni való iratokat. Azt egy cseppet sem hitte, hogy ebből
               még valami hosszabb időkre fennmaradó baj legyen. A kisasszonyból előkelő asszonyság
               lesz, meglesz minden kényelme, kívánsága, amit pénzen meg lehet venni: hány ember
               boldog tudna lenni, ha csak a mindennapi kenyérért nem kellene a holnappal tusakodni.
               Azzal, hogy az előkelő asszonyságok miért nem boldogok, győzne valaki törődni?
               Minthogy ők nem éheznek és nem fáznak, unalmukban bajokat képzelnek maguknak, azokkal
               vesződnek. Szilárd is majd elfelejti a leányt, ha az esze megjő; Pest nagy város, sok
               szép delnő lakja; nem kell senkinek egy miatt elveszteni a lelkét.</p>
            <p> Mikor aztán hazaért, ő maga kereste fel Szilárdot szobájában, mely olyan csinos és
               rendes volt, amilyen nem szokott minden nőtlen férfi szobája lenni. Olyan ember ez,
               aki szereti magát otthon jól találni.</p>
            <p> – No, kedves öcsém. Hozok számodra orvosságot. Tudod: az orvosság rendesen
               kesernyés, émelygős; de annál használátosb. Ahogy előre megmondám: a kisasszony
               meggondolta az állapotokat, s jobbra határozta el magát; beleegyezett a báróvali
               házasságába, az eljegyzés már meg is történt, a házassági szerződést előttem írták
               alá.</p>
            <p> – Az meglehet – szólt Szilárd fagyosan.</p>
            <p> – Kedves barátom. A leány nem csinált olyan szomorú képet, mint te itt, igen erős
               volt, és elhatározott; én bámultam azt a nyugalmat, amivel családjához beszélt, forma
               szerinti békepontokat diktálva nekik, mint valami kapituláló vár parancsnoka. Óh, ez
               igen derék, okos leány Egy könnyet nem ejtett előttünk; pedig én elhiszem, hogy ez
               neki sok fájdalmába került.</p>
            <p> – Óh, neki sok lélekereje van.</p>
            <p> – Kívánom, hogy neked is annyi legyen. Itt vannak bohókás irataitok; ezeknek
               kiadatása is egyik kitűzött feltétel volt. Mint hallám, Margari barátunk kerítette
               ezeket kézre. Nono, csak ne tessék úgy szikrázni az úrfi szemeinek. Ezt nem lehet
               duellumra kihíni, mert nem megy ki, különben is Hátszegi titkára lesz ezentúl, s vele
               megy az Óperenciákra. Csakhogy ismét kezünkben vannak ezek a fatális penzumok. Többet
               ilyeneken ne törd a fejedet. A leány elmegy, te itt maradsz, egy év múlva
               elfelejtitek egymást.</p>
            <p> Szilárd hidegen mosolygott.</p>
            <p> – És az a szó, ami bennünket összetart vagy elszakaszt?</p>
            <p> – Arról is megemlékeztem. Nagyon sokáig nézett a szemeim közé, míg valamit válaszolt
               rá. Én mondám neki, hogy őszinte és igaz szót várok. Erre ő ideírt e papírok
               hátuljára egy nevet; tekintsd meg.</p>
            <p> Szilárd reszkető kézzel nyúlt a papírokhoz, kezébe vette, maga felé fordította, egy
               tekintetet vetett a leírt szóra, azután nem szólt semmit, nem kapkodott kezeivel
               szívéhez, ahogy a színpadon szokás, hanem amint állt, úgy végigesett a padlón, fejét
               belevágta az íróasztal szegletébe, hogy csak úgy dűlt belőle a vér.</p>
            <p> – Itt van, ni! – Sipos úr a tenger fenekére kívánta az egész ostoba szerelmi tréfát,
               felemelte az élettelen ifjút; vizet borogatott a fejére, nem hitt segítségül senkit:
               minek ezt megtudni az egész világnak? Maga addig ápolta, locsolgatá, míg eszméletéhez
               tért, akkor szépen, szelíden beszélt vele.</p>
            <p> – Ne vedd oly nagyon a szívedre, édes fiam, ezt a dolgot; én megengedem: nem akarom
               tagadni, hogy ez nagy fájdalom: de légy férfi, tanuld elviselni. Én is voltam fiatal;
               én is mentem keresztül hasonló iskolán; én is csalódtam, kinevettek. Gondold meg,
               hogy az ilyen fájdalomért mindenkit ki szoktak nevetni: legjobban azt, aki belehal.
               Ez már a világ sorja. Gazdag leány gazdag férjet választ, szegény legényről
               ábrándozik talán, együtt táncolnak, együtt sóhajtoznak, de mikor a kenyértörésre
               kerül a dolog, inkább nyúl mindenki a fehér, mint a fekete kenyér után. Te még fiatal
               vagy, fiatal szíven ejtett seb begyógyul. Te még boldog ember fogsz lenni valaha, s
               mosolyogni fogsz mostani bajaidon. Óh, még a te feleségedet most tanítják járni; akit
               te valaha nőül veszesz, csak ezért sem vall neked szerelmet, mert még most tanul
               beszélni. Legjobb lesz neked elhagynod Pestet. Különben sem neked való az ügyvédi
               pálya; te nagyon kényes vagy ahhoz. Fogadd meg, amit én tanácsolok. Eredj vissza Arad
               megyébe, Bence sógoromhoz, ki ott most főbíró; közel a tisztújítás, az ott szabadelvű
               megye, fiatalembernek ott nagy jövendője van. Neked a bírói pálya inkább illik
               lelkületedhez, aztán díszes hivatal is. Ott sokat használhatsz embertársaidnak és
               hazádnak is. Egy derék férfinak mindig van egy állandó kedvese, akit szeressen; mi
               magyarok hazának hívjuk azt. Őérte élni, tudod, hogy kötelesség. Észed, szíved,
               karod, tudod hogy nem Dunába dobni való egy asszonyszemély miatt; mert azokat nemzet
               kéri számon. Az öngyilkosokat az ilyen szegény országban, mint a mienk, megvetik,
               akár agyonlőtték, akár agyonbúsulták magukat, mért itt mindenkire szüksége van a
               közügynek. Tehát arra gondolj. Ma, a kedvemért, maradj szépen itthon, rakj vizes
               kendőt a fejedre, egyébre nincsen szükséged; holnap pedig szedd rendbe állapotaidat,
               hogy még e héten indulhass le Aradra. Sógorom nagyon fog örülni, mert ő is igen
               szeret téged; jobban mint én.</p>
            <p> Szilárd nem állhatá tovább; odaborult a jó öregúr keblére, kezét ajkához szorítá, és
               sírt sokáig, zokogva, keservesen.</p>
            <p> Sipos úrnak eszébe jutott, mit Szilárd apjától annyiszor hallott: „ez a fiú nem tud
               sírni, mióta anyját eltemették, nem látta könnyezni senki, akkor pedig kis gyermek
               volt”.</p>
            
            <p> Két hét múlva végbement a mennyegző báró Hátszegi és Lapussa Henriette között, nagy
               pompával és illő dísszel. A menyasszony igen bátran viselte megát az egész szertartás
               alatt, köntösének hímzeteit s pompás hajékét, úgy hiszem, le is írták akkoriban a
               divatlapok.</p>
         </div>
         <div type="chapter">
            <head>A menyasszonyvivés</head>
            <p> Még akkor vasutak nem voltak a hazában. Pesttől Erdély belsejéig jó egy hétig
               lehetett utazni, még előreküldött váltott fogatokon is. Esküvő utáni nap mindjárt
               útra vitték a menyasszonyt; csak azt az egyet kérte, hogy nagyon korán induljanak
               (amikor még senki sem jár az utcán). Az idő is elértette kívánságát, mert elindulások
               órájában úgy szakadt az eső, hogy be kellett vonni a hintók bőrernyőit; nem látott
               semmit a városból, melyet elhagyott: ismerős utcák, ablakok nem szomorították
               búcsúvételeikkel; csak a kerekek más forma gördüléséből veheté észre, mikor már
               elhagyták a kövezetet, s az országútra értek. Túlél ám az ember sokat, amiről azt
               hitte, hogy bele fog halni.</p>
            <p> Két hintóval voltak; az elsőben ült a menyasszony és Clementine, ki addig könyörgott
               a családnak, míg eleresztették kisasszonyával; szegény, azt hitte, ott jobb sorsa
               lesz. Bizony nem is Henriette kedveért kéredzkedett. A második kocsiban ült a báró és
               Margari; ki, amint kitűnt, egészen a bárónak való ember: egy olyan írástudó, akit
               egyúttal házi bolondnak is lehet használni; nehéz már ilyeneket kapni mai időkben, a
               tanult ember mind kevély.</p>
            <p> A delet vendéglőben töltötték; ott mind a négyen nagyon keveset beszéltek: „nagy a
               sár” az volt a jelszó. Henriette már 24 óra óta volt felesége Hátszeginek – és még
               nem tudta, hogy milyen színe van a szemeinek.</p>
            <p> Henriette nem mert semmit kérdezni; sem azt, hogy messze mennek-e még, sem azt, hogy
               hol fognak éjszakázni, sem azt, hogy itt kell-e maradni, olyan idegennek érzé magát
               azok között, akik körüle voltak. Férje egyébiránt igen udvarias és előzékeny volt
               hozzá; nem volt terhére.</p>
            <p> Délután megint külön két kocsiba ülve, utaztak tovább: alkonyatkor egy faluban
               megálltak itatni, ott Hátszegi leszállt, s odamenve neje hintajához, beszólt hozzá az
               ablakon.</p>
            <p> – Egy óra múlva megpihenünk. Egy régi barátom kastélyában fogunk éjszakára
               megszállni, Satrakovics Gerzsonnál; ő már értesülve van, és vár bennünket; a lovászát
               idáig előreküldte.</p>
            <p> Henriette-nek jólesett, hogy idegen ember házához szállnak, nem vendégfogadóba. Úgy
               bízott mindenkiben, aki idegen.</p>
            <p> Az ígért egy órából szinte kettő lett. Itt rossz út következett, a süppedékes
               homokba a nehéz hintó kerekei mélyen levágnak; ahogy a szél befújja a röpülő homokkal
               a tekervényes utat, vezető nélkül nehéz is volna idegennek helybe találni. Az
               egyforma buckákat, mik a láthatárig mint egy hullámokat hányó homokóceán alakulnak,
               benőtte az árvafenyő; ez szomorú törpe erdő, bozót inkább, egyhangú változatlanságban
               fogja közbe a bukdácsoló utat; nem látni tőle sem falut, sem tanyai házat. Közeli
               nádasokból lármás vadlúdfalkák vonulnak át az égen, melyet a lemenő nap sárgára
               feste. „Itt nem szeretnék lakni”, gondolja magában Henriette, de nincs akinek
               elmondja. Clementine-nek mindenütt jó, ahol urak laknak.</p>
            <p> Végre nagyszerű kopócsaholás tudatja a hintóban ülökkel, hogy udvarba jutottak, a
               kocsi ajtaját kinyitják. Henriette-et kiemelik. Az új asszony azzal a kíváncsisággal
               tekint körül, amivel egy hosszú börtönre ítélt rab, kit messze várfogságra visznek,
               szokta vizsgálni az állomásokat: a kültárgyak benyomásai sohasem oly erősek, mint
               mikor belső aggodalmat visz magával a lélek.</p>
            <p> Nagy, téres, kővel kerített udvar közepén állt egy régi modorú úri lak: elöl
               négyszögletes oszlopokkal osztályozott tornáccal, melyhez lépcsőkön kellett fölmenni,
               s melynek tégla mellvédje igen alkalmas volt arra, hogy egyfelől a vendég urak,
               másfelől a hajdúk lelógázzák róla a lábaikat, mikor jól akarnak mulatni; egypár
               helyet kedvenc agarak foglaltak el; most azonban egyszerre elhagyja mindenki ezt a
               kedvenc sütkérező helyet, amint a hintók megállnak a tornác előtt, s fut mindenki
               eléjük: úr, vendég, hajdú és agár.</p>
            <p> Legelső a kocsiajtónál egy sajátságos ember, kinél viszontagságtól roncsoltabb
               alakot alig lehet képzelni; ötvenes lehet a férfi, de ezt nehéz volna orcájáról
               megbecsülni. Az régi sebektől összevissza van hasogatva, a szájából egy darab
               hiányzik, valószínűleg egypár fog is, de azt eltakarja a szürkével tarka bajusz; a
               száj ép felén nincs bajusz, úgy látszik, mintha az onnan le volna tépve. Ugyanazon az
               oldalon egy szem is hiányzik, s a fél arc sűrű fekete pontokkal van tetovírozva, mint
               akinek szétszakadt lőfegyver a lőport szeme közé szorta. Az orra félre és tömpére van
               ütve, tán nagy, erőszakos esés miatt. A jobb kezén csak három ujja van, a másik kettő
               irtóztatón megcsonkítva, a bal keze pedig a borzalomig ki van hozva természeti
               állásából, könyökkel befelé, s csuklóinál mozdulatlan; amellett egyik lába rövidebb,
               mint a másik; – hanem azért az összetört férfiú oly fürge, hogy mindenkit megelőz az
               udvariasságban, s első, aki kezét nyújtja a kiszálló delnőnek, ki szinte összeborzad,
               midőn annak béna ujjait érinti.</p>
            <p> – Nőm! Gerzson barátom! – siet Hátszegi őket egymásnak bemutatni. A háziúr nagyon
               örül a szerencsének, megszorítja barátja kezét azzal a három ujjával; másik karját,
               azt a nyomorékot, a delnőnek nyújtja, ki csak aggódva támaszkodik reá, mintha azt
               hinné, hogy az annak fáj.</p>
            <p> A háziúr kacag ez aggodalmon:</p>
            <p> – Csak támaszkodjék rá, nagysád, nem törik az el; olyan erő van azért abban, mintha
               vasból volna. Pfuj, Fecske! (Egy agár szörnyen iparkodott örömét azáltal kifejezni,
               hogy Henriette vállára ugrált.) Nagyon örülök, hogy szerencsém van nagysádtokhoz. Jó,
               hogy előre megírta Lénárd barátom. Tiszteletükre holnapra nagyszerű rókavadászatot
               rendeztem; ezek itt mind rókavadászok; reményljük, hogy nagysád is részt fog
               venni.</p>
            <p> – Én nem tudok lovon ülni! – felelt a gyermekasszony őszintén.</p>
            <p> – Óh, azt majd meg fogja tanulni, nekem van egy jó, szelíd paripám, olyan mint a
               bárány. Addig nem eresztjük tovább nagysádat, míg azt meg nem tanulja.</p>
            <p> – Ahogy férjemnek tetszeni fog.</p>
            <p> A terembe érve, egy csomó tűrt csizmás, pitykegombos ifjabb, vénebb urat számláltak
               sorba Henriette-nek; ő biz annak egynek sem tartotta meg a nevét egy percig sem;
               örült, mikor szobájába vitték, s Clementine-nel maradhatott.</p>
            <p> Amint úti köntöséből átöltözött, nemsokára hítták vacsorára. A nagyteremben volt
               terítve, egy széles, kerek asztalon; több bor, mint tányér: szarvas- és őzág nyelű
               kések, villák, hideg vadpecsenye, paprikás pörkölt, tepertős galuska.</p>
            <p> – Biz ez csak vadászos vacsora, kedves nagysád – menté magát Gerzson úr az asztalhoz
               vezetve Henriette-et, melynél ő és Clementine voltak csupán a nők. – Hiába! Nincs
               asszony a háznál; az ilyen agglegény csak úgy szolgál, ahogy őt szolgálják.</p>
            <p> – De ugyan miért is nem házasodol már egyszer meg? – kötődék vele Hátszegi.</p>
            <p> – Hiszen akartam én egyszer, de elmaradtam belőle. Volt már mátkám, ki is volt tűzve
               a lakodalom napja. Igen derék, szép leány volt a menyasszonyom. A határnap előtti
               estén, nehogy elfelejtsem a dolgot, mondám a hajdúmnak, hogy reggel az új fényes
               csizmámat tegye az ágyhoz, ne a bagariát; – hát reggel, amint még az ágyban fekszem,
               hallok nagy kutyaugatást a kert alatt; kiszólok, mi az ott? Mondják hogy egy hiúzt
               szalasztottak ki a kutyák a bozótbul. Uccu, hiúz! Ez ritka állat ezen a tájon;
               felrántom a fényes csizmákat, ragadom a falról a puskát, megyek a pagonyba; nyomra
               akadok, üldözöm a hiúzt; a kutyák mindig beljebb vezetnek az erdőbe, én mindig
               nagyobb tűzzel megyek a vad után: – egynéhányszor ugyan érzem, hogy valami nyom,
               mintha valamit otthon felejtettem volna; tapogatom magamat, lőportartó, kupaktartó,
               dohányzacskó, acél, kova mind nálam van; megint csak megyek odább: megint csak
               háborgat valami, de a hiúz nagyon feldühített már, hol elbújt, hol megugrott; estére
               csakugyan kézre kerítettem a bundáját, s mentem haza vele; de akkor megint elővett az
               a nyomás, mintha valami hiba volna valahol a világon, amit nekem kellett volna
               elintézni. Csak este, mikor az új csizmákat lehúztam a lábamról, akkor jutott
               eszembe, hogy hisz énnekem ma az esküvőmön kellett volna jelen lennem. Az biz
               elmaradt szépen. Menyasszonyom megharagudott rám a feledségért, s mindjárt hozzá ment
               valami szolgabíróhoz. Jól tette, különb embert kapott, mint én vagyok, hanem azóta
               nem volt kedvem megkérni valakit. A társaság vígan kacagott ez adomára; az öregúrról
               el lehetett hinni, hogy ez valóságos igaz.</p>
            <p> A jókedv helyreállt, a férfiak hatalmas étvággyal láttak a patriarkális vacsorához,
               a bort sem igen nagyon kellett kínálni, Henriette természetesen egy falatot sem
               evett; máskor is nagyon keveset fogyasztott, most pedig éppen nem volt hozzá való
               kedve, amivel Gerzson urat egészen kétségbe ejté.</p>
            <p> – Jaj, kedves nagysád, ha ilyen keveset eszik, akkor még én is el tudnám tartani, ha
               napszámos volnék is.</p>
            <p> A társaság nagyon kacagott ez ötleten. Olyan kezekkel és lábakkal napszámba
               járni!</p>
            <p> – De mi is lelte a te bal kezedet, mióta nem láttalak? – kérdé tőle Hátszegi.</p>
            <p> – Ezt ni? – szólt Gerzson úr, felemelve nyomorék karját. – A minap az angol kopókat
               akartam kipróbálni, hogy mennyire lehet őket használni a síkon? Az Abdelkader
               arabomon ültem; amint vágtatva nyargaltam, mint a szél, egy helyett valami
               angyalhullás volt előttem. Tetszik tudni nagysád, mik azok az angyalhullások? Olyan
               mély gödrök a homoksíkon, amiket messziről nem lehet észrevenni; az Abdelkader
               egyenesen beleesett a gödörbe a két első lábával, én pedig fel a levegőbe két
               ölnyire, onnan meg bukfencet vetve fejtetőre le; szerencse, hogy ezt a kezemet magam
               elé tartottam, mert különben a nyakam tört volna ki, így pedig csak a karomnak lett
               egy kicsit szokatlan formája, ami nem tesz semmit. Legnagyobb baj az egészben az,
               hogy miután a jobb szemem hiányzik, kénytelen vagyok a ballal célozni; s ilyenkor a
               bal karomat nem húzhatván összébb, kénytelen vagyok a jobb kezemmel elrántani a
               fegyver ravaszát, ami nagyon nevetséges állás.</p>
            <p> Henriette-en hideg borzongás futott végig ez elbeszélésre, amin a férfiak olyan
               hangos hahotával tudtak kacagni.</p>
            <p> – De holnap csak nem fog ön lóra ülni ismét? – kérdé gyermekes aggódalammal a tépett
               embert. (Azt hitte, hogy kocsin fog a rókavadászatra menni.)</p>
            <p> – Óh, azóta mennyit ültem már nyeregben. Ez engem nem akadályoz; azért a bal
               kezemmel igen jól tudom kormányozni a lovat, s emez a három ujjam éppen annyit ér,
               mintha mind az öt megvolna. Igaz, hogy az egyik lábam rövidebb, mint a másik, mert
               egyszer hanyatt esett velem a ló a jégen, s akkor három helyen eltörött; hanem ezen
               könnyű segíteni, csak az egyik kengyelszárat csatoljuk feljebb; mindjárt megvan.
               Aztán estem, zúzódtam én már, mégis itt vagyok.</p>
            <p> – De ha én önnek leánya volnék, mégsem engedném, hogy azt tegye.</p>
            <p> A víg embert ez a szó elkomorítá: ha ez őneki leánya volna! Biz az meglehet, hogy
               akkor minden egészen másként lenne.</p>
            <p> – De hát lássa, kedves nagysád, ez már nekem egyetlen szenvedélyem. Nagyon fiatal
               koromba megverte ábrázatomat a ragya, két első fogamat kirúgta a ló; fél szememet
               kiütötte a szétrepedt fegyver; lóversenyen összetört a paripa, medve megtépett,
               bölény összegázolt; nem képzelhettem magamban, hogy asszonyoknak ilyen alakkal
               tetszeni fogok; háborúra nem volt kilátás, békességben katonáskodni pedig nem volt
               kedvem; mit tehettem egyebet, mint hogy vadásztam, és újra vadásztam, paripa, agár,
               erdő és fenevadak, ez lett mindennapi örömem.</p>
            <p> – Nem voltak közügyek?</p>
            <p> Gerzson úr meg volt akadva. A gyermekek sokszor tesznek olyan kérdéseket, amikre az
               öregek nem tudnak megfelelni.</p>
            <p> – Azokhoz meg nem volt kedvem, nem tudok sem szolgálni, sem parancsolni. Most meg
               már egészen vadember lettem. Nem esik jól az álom, ha reggeltől estig nem álltam
               odakinn a lesen, nem vágtattam lóháton nyaktörő helyeken keresztül, kivált ha még egy
               kis szakadó zápor is jön hozzá, az a gyönyörűség, az az élvezet; ahol más embernek a
               haja borzad, ott vágtatva nyargalni keresztül, meredeken lefelé, árkos-bokros
               avarokon, hegypárkányon, hullott erdőn. Hát még mikor Lénárd barátunk erdélyi havasai
               közt a medvére járunk, ami küzdelemmel, életveszéllyel jár; ahol a férfinak minden
               hidegvérére, ügyességére, néha erejére is van szüksége; egy olyan nap valódi szakaszt
               képez a vadász életében.</p>
            <p> – Különösen, akinek a mackó úgy a homlokára írja fel az emlékmondatot, mint neked –
               szólt tréfálózva Hátszegi.</p>
            <p> – Jaj, az nagyon szép est volt, kedves nagysád, azt el kell mondanom; mikor néhány
               év előtt Hídváron voltunk, Lénárd barátom kastélyában, két hetet töltöttünk künn a
               havasok között.</p>
            <p> – Éjjel-nappal? – kérdé Henriette bámulva.</p>
            <p> – De éjszakára csináltunk némelykor gunyhókat fenyőgallyakból; ha pedig eső nem
               esett, akkor csak ott tanyáztunk az őrtűz mellett, s betakaróztunk bundánkkal. Óh, az
               pompás mulatság volt. Két nap, hogy az eleségünk elfogyott, nem éltünk egyébbel, mint
               áfonyabogyával és sült medvehússal.</p>
            <p> – Az rossz lehet.</p>
            <p> – A talpai delíciák, csakhogy nemigen lehetett megsóznunk, mert sónk nem volt.</p>
            <p> – Miért nem tértek haza?</p>
            <p> – Nem lehetett; négy nap egymás után vadásztunk egy vérmedvére. Tetszik tudni mi az
               a vérmedve? A medve igen szelíd, ártatlan állat különben, beéri mézzel, bogyóval és
               gyökerekkel, de ha egyszer belekóstolt a vérbe, akkor aztán pusztít, mint az
               oroszlán, s különös elsőbbséget ad minden vér fölött az emberi vérnek. Egy ilyen vén
               gonosztevő akadt a hajtásunkba négy nap egymásután. Mindannyiszor kitört. Egypár
               golyót elvitt a bőre alatt, az neki annyi, mint semmi, a rosszul célozó vadászokat
               megpofozta, utoljára egy hajtójának a fejéről lehúzta a bőrt s megint a rengetegbe
               menekült. Lénárd barátom és a többi urak már abban akarták hagyni a hajtást, ki
               voltunk éhezve kegyetlenül; ruhánk lemállott rólunk a sok eső és sziklamászás miatt,
               de én erőszakoltam őket, hogy még holnap tegyünk egy kísérletet; hajtsuk meg még
               egyszer az erdőt, én bizonyosan tudom, hogy itt kapjuk a medvét. Valamennyien ellenem
               voltak; Lénárd barátom erősködött, hogy azt már meg nem kapjuk, mert az nem marad
               ott, ahol megsebesítették, hanem fut éjjel-nappal; azóta átment Oláhországba; az idén
               nem beszélünk vele. „No, hát fogadjunk, hogy itt van közel, és holnap rábukkanunk”.
               Lénárd azt mondta, hogy tízet tesz egyre. „Jól van, én száz aranyat fizetek neked, ha
               holnap meg nem talájuk a mackónkat.” – „Én pedig ezeret teszek rá, hogy nem! Semmi
               esetre sem – kiabáltak a többiek is –, tehetnél ellenébe akár tízezret”. A fogadás
               állt; másnap korán reggel nagy, sűrű ködben nekiindítottuk a hajtókat, míg magunk a
               vadjárta réseket álltuk el; mi ketten Lénárddal egy vízmosásos hegyszakadékban
               foglaltunk állást, s vártuk türelmetlenül, míg a köd felszakad. Déltájban tisztulni
               kezdett, már akkor a hajtók jó közel jártak; őz, farkas elég baktatott el előttünk,
               mi nem lőttünk rájuk: most csak medve volt a jelszó. A hajtás csaknem vége felé járt
               már; mi csak ötven lépésnyire álltunk egymástól Lénárddal, s kezdtünk bizton
               átbeszélgetni. „Kezdem sajnálni a száz aranyadat” – szólt Lénárd. – „Jobban sajnálom
               én a medvebőrt”. – „Azóta az Moldovában jár!” – A hátam mögött, tíz lépésnyi távolban
               tőlem volt egy szűk üreg nyílása, amilyen száz is van ott a hegyek között. – „Ejnye –
               mondék –, ha az én medvém csak itt volna elbújva ebben az üregben”; s azzal, minthogy
               úgyis vége volt már a hajtásnak, meg az üregben úgysem nagy hangot ad a lövés, mint
               valami pajkos kisfiúcska, beletartanám a puskám csövét, s egymásután belelőttem mind
               a kettőt. Erre irtózatos bömbölés támad az üregben: a fenevad az egész hajtás, lárma,
               ordítozás alatt ott volt a hátam mögött, és hallgatott; gyönyörű nagy állat volt:
               nálamnál két fejjel magasabb, olyan agyarai voltak, mint egy vadkannak. A fenevad
               egyenesen rám rohant, s nekem mind a két lövésem kárban; most végem van! Mi egy ilyen
               pompás állatnak egy olyan nyomorult figurát ízről ízre széttépni, mint én vagyok? Két
               lábra állva jött rám, a vadászkésemet egy ütéssel összetörte, s rettenetes karjaival
               átnyalábolt, míg fogaival az arcomat iparkodott összemarcangolni. E végső pillanatban
               Lénárdnak kiálték; „Pajtás, lőj közénk, akármelyikünket találsz!” Inkább akartam
               golyó által meghalni, mint széttépetni; a következő pillanatban egy dördülés
               hangzott, s azzal én csak azt vettem észre, hogy amint össze vagyunk ölelkezve,
               gurulunk lefelé a vízmosás fenekére, ott, amint feltartott bennünket a sűrű
               borókabozót, vettem észre, hogy az én medvém tökéletesen el van készítve; a golyó
               éppen a fülén ment keresztül; amiről meg kell vallani, hogy remek lövés volt
               Lénárdtól, ötven lépésnyiről, olyankor, midőn a medve feje az enyimhez éppen a
               csókolódásig közel volt.</p>
            <p> Henriette fázni kezdett ezektől a meséktől. A lelke elszorult ezen emberek
               közelében, akik oly nagy veszélyekkel tudnak játszani, s azt jó mulatságnak
               nevezik.</p>
            <p> – Az volt pedig a legszebb Lénárdtól, hogy ő kockáztatott értem egy lövést, amidőn,
               ha enged becsülettel összetépetni a medvétől, ezer darab aranyja marad meg. Így
               elvesztette a fogadást; se nem volt elég, hogy megszabadított, hanem ezer aranyat
               fizetett azért, hogy megmenekültem.</p>
            <p> – Ez gavallérvonás! – mondá mindenki. – Ilyenekről ismerni igazi lovagérzésű
               emberekre.</p>
            <p> – Nagysád meg fogja látni Hídváron azt a pompás medvebőrt, mely valódi drágaság egy
               vadászra nézve; huszonhat régi lövés van rajta, volt benne apróbb-nagyobb golyó,
               vasszeg, ólompityke, láncdarab, amivel oláhok megsebzették, s miket mind el tudott
               vinni. Valóban, ha választásom lett volna, inkább a medvebőrhöz állok, mint az ezer
               aranyhoz, s rám nézve is jobb lett volna a csere, mert az most is megvolna, míg az
               ezer aranyat Dévánál szépen elcsikarta tőlem az a fránya <hi>Fatia
                  Negra.</hi>
            </p>
            <p> – Ki az? – kérdezé Henriette kíváncsian.</p>
            <p> – Egy híres rablóvezér a Havasokon, akit nem bírnak soha kézre keríteni.</p>
            <p> Henriette aggódva tekinte széjjel.</p>
            <p> Hátszegi hidegvérrel veregetve villájával a tányérát, monda Gerzsonnak:</p>
            <p> – Csak nem akarod a nőmet zsiványkalandokkal agyon ijesztgetni?</p>
            <p> – Igazad van. Erről nem beszélünk többet.</p>
            <p> Hátszegi azután más tárgyra vitte a beszédet; lóidomításra, kopófalka-vezetésre tért
               át a társalgás, az urak szerettek volna már pipára gyújtani; Henriette észrevette,
               hogy jelenléte kényszeríti őket tartózkodásra, s azzal mentve magát, hogy az úttól
               fáradt; üdvözölte a társaságot, s hálószobájába távozott. Azok mulathattak tőle
               reggelig: – Hátszegivel együtt.</p>
            <p> A férfitársaság még csak azután lett vígabban, hogy a hölgyek eltávoztak; a harmadik
               szobáig is keresztülhangzott néha a kórusban kitörő hahota egy-egy víg adoma után: a
               magyar élete ilyenekben gazdag; mindig gondoskodott a sors jó mulatságáról, ha néha ő
               fizette is annak az árát.</p>
            <p> Henriette egész éjjel nem aludt. – Ott égette a gyertyát az ágya előtti asztalon, s
               hallgatózott; néha Hátszegi erős hangja kihallatszott a férfizajból: a gyermeknő
               olyan kíváncsian figyelt rá: milyen a hangja annak a férfinak, aki őt nőül vette? Míg
               aztán Clementine el nem kezdett neki könyörgeni, hogy oltsa el a gyertyát, mert ő el
               nem bír tőle aludni; akkor meg az ablakon keresztül úgy fénylett az égről egy
               csillag, úgy ragyogott szeme közé; talán éppen az a szép Mesarthim, talán más szemei
               is ilyen álmatlanul nézik annak tündérragyogását e szellemjárás órájában, talán
               szemrehányást tenni világít az ide, amért elárulta nevét?</p>
            <p> Ilyen volt Henriette első éjszakája, menyegzője után. – Legalább az a boldogsága
               megvolt, hogy férjét nem kellett látnia. Hajnal felé aludt el, s mire fölébredt,
               akkor már az egész társaság régen a fenyéren volt, kergette a rókát; onnan nem is
               tértek elébb vissza, mint késő este, jól kifáradva, átázva, átizzadva; Henriette
               azalatt egy elárvult könyvtárt fedezett fel a vadásztanyán, melyben egypár diák könyv
               lézengett, azokkal mulatta magát, amennyire lehetett a hiányzó lapok miatt, miket
               innen-onnan fidibusznak kitépegettek.</p>
            <p> A kifáradt vadászok köztudomás szerint a legunalmasabb emberek a világon.
               Henriette-et nem érte nagy veszteség, midőn férje oda utasítá, hogy jó lesz korán
               lepihenni, mert holnap jókor indulnak útra. – Henriette áldotta magában azt a rókát,
               azt a vadászostort, még azt a mezőt is, mely így elvonja a férfiak figyelmét az
               asszonyokról. Már két napot jegyezhetett fel naplójába, mely után azt írhatná: <hi>ez a nap az enyim volt.</hi>
            </p>
            <p> Másnap olyan korán indultak, hogy az öreg házigazdán kívül senki sem volt ébren a
               vadásztársaság közül. Az ismét hintajáig vezette nyomorék karján fiatal vendégnőjét,
               ismét felsegíté háromujjú kezével ülésébe; Henriette úgy borzadt most is attól az
               összetört kéztől, hogy a legszokásosabb udvariasságokról is megfeledkezett; alig
               köszönte meg a szállást, s egészen elmulasztá a viszonti szívesen látást megígérni
               Hídvárott; pedig Hátszegi érthetően hívá meg Gerzson urat az őszre medvevadászatra. –
               Hiába! Gyermek ez még!</p>
            <p> Igen szép nap volt az utazásra; a hintó ablakait mindkét felől leereszték, Henriette
               láthatta maga előtt a tájékot. Sohasem járt még erre, egészen idegen volt rá nézve
               még a vidék jelleme is; a sík róna, kövér vetéseivel; itt-ott kerek erdőcskék
               közepéből kifehérlett egy-egy mezei tanya; Henriette valahányszor egy olyan kis
               tanyát látott, mindig az jutott eszébe, hogy milyen jó volna abban ottan elmaradni!
               Néha egy-egy népes helységen hajtottak keresztül; a falu közepén csinos, kertekkel
               szegélyezett úri lakok szoktak lenni, nyitott redőnyökkel, viráglepte ablakokkal:
               Henriette mindig arra gondolt, hogy milyen boldog emberek lehetnek, akik azokban
               laknak.</p>
            <p> Clementine sopánkodásaiból megtudta, hogy még három nap járójuk van hazáig, s hogy
               jövő éjszakára gróf Kengyelesy kastélyában fognak megszállni. Így beszélték a
               kocsisok Margarinak, az meg őneki. Hogy az a gróf Kengyelesy igen furcsa ember. Hogy
               báró Hátszegi úrral mindenben ellenkeznek, hanem azért egymásra soha meg nem
               haragusznak, s egymást mindig fölkeresik. A grófnak van felesége is, aki elég fiatal
               még, de aki a grófot nem szereti. Ezt a cselédek már egymás közt beszélik.</p>
            <p> Henriette-nek pedig igen mindegy volt, akármit beszélnek gróf Kengyelesyről és a
               feleségéről.</p>
            <p> Délután öt-hat óra közt érkeztek meg a gróf kastélyába, mely a falun kívül, gazdag
               dohány- és repceföldek közepett feküdt, három oldalról pompás angolkert által
               körítve, a házberendezése jó ízlésről, a gazdaságé jó tiszttartóról tanúskodott.</p>
            <p> Hogy a gróf előre értesülve volt Hátszegiék jöveteléről, azt bizonyítá az is, hogy
               az ebéddel megvárták őket. Kengyelesy alacsony, szikár férfiúcska volt, nagyon
               világos szőke hajjal és fehér szempillákkal, erősen hegybe menő álla még hegyesebbé
               vált a megnyúlt kecskeszakáll által. A grófnak nagyon tetszett, ha bizalmas körökben
               azzal hízelegtek neki, hogy tökéletes szatírarca van.</p>
            <p> Neje egy fiatal, gömbölyű képű, eleven hölgy, nevető kék szemekkel, bánathoz nem
               szokott arccal, kit férje egy bécsi bal paré alkalmával meglátott, megszeretett és
               elszöktetett, mert a hölgy atyja, egy nyugalmazott tábornagy – különben is odaadta
               volna. – De regényesebb volt így.</p>
            <p> A grófné elhalmozó szívességgel fogadá vendégnőjét; azonnal keresztnevén szólítá, s
               kérte ez is úgy nevezze őt, és tegezzék egymást. Egyszerre otthonossá tette őt
               magánál, s vitte külön lakosztályába, „a mi férfiainkkal úgy sincs mit mulatni, mert
               azok nagyon unalmas emberek!”</p>
            <p> Ez a jó fennhangon adott vágás Hátszeginek is szólt, amit a grófné egy
               oldalpillantással még inkább értésére adott.</p>
            <p> Azonban Henriette-nek mégis elég ideje maradt eltávozása közben meghallani, amit a
               gróf mondott felőle Hátszeginek, úgy félig hallhatólag:</p>
            <p> – Une jolie petite machine, pour manger de la monnaie! (Csinos kis <hi>pénzevő</hi> gépecske!)</p>
            <p> Hátszegi valami mentő választ súghatott rá, amire Kengyelesy nevetve, és egész
               fennhangon kiáltá fel:</p>
            <p> – De isz az enyim gőzerőre fogyasztja a pénzt!</p>
            <p> Többet a hölgyek nem hallottak; otthagyták őket; a grófné körülhordozta új
               barátnéját egész kastélyában, megmutogatta neki ritka virágait, párizsi bútorait,
               japáni furcsaságait, zongorázott előtte, beszéltette a papagáját, s örök emlékül
               mindjárt egy szép nagy opálgyűrűt húzott az ujjára.</p>
            <p> – Ön nagyon boldog – szólt fél-kérdezés hangján Henriette.</p>
            <p> – Mért nem tegezesz? Mondtam már, hogy tegezz! Ahogy vesszük – minthogy akarom,
               tehát az vagyok. Ha csak úgy rábíznám magamat a jósorsra, hogy tegyen velem, amit
               nekem tetszik, talán nem volnék az.</p>
            <p> Ezt Henriette nem értette.</p>
            <p> A grófné megfogta a gyermeknő kezét, s hálószobájába vezette: annak a falán függött
               egy szép nagy csatakép; bécsi mester remek olajfestménye.</p>
            <p> – Ugye, pompás egy kép? – kérdezé a grófné nyílt mosolygással.</p>
            <p> – Az – felelt rá Henriette szórakozottan.</p>
            <p> – Hogy tetszik neked az a középett lovagló hős, aki a zászlót tartja kezében?</p>
            <p> – Az is szép. De úgy tetszik, mintha helyzetéhez nagyon mosolygós volna az arca.</p>
            <p> A grófnő nagyot nevetett rá.</p>
            <p> – Az egy fiatal huszártisztnek az arcképéről van lemásolva, aki nekem sokáig
               udvarolt; az arcképet úgy magában nem tarthatnám a szobámban, mert arról mindjárt
               megtudnának mindent, hanem egy csataképet festettem hozzá, s senki sem gyanít felőle
               semmit; óh, barátném, ha az asszonyok leleményesek nem volnának, nagyon
               szerencsétlenek lehetnének minden helyzetben. Hanem ez titok! Nehogy eláruld
               valakinek.</p>
            <p> Henriett elcsendesült. Neki is volt ilyen titka; de ő azt be nem vallaná senkinek,
               még halálos ágyán sem. Neki is van egy soha le nem törölhető arckép szívében, de
               kettőjük között <hi>két végtelenség</hi> eszméje áll; – az egyik egy
               elárult csillag, aminek neve Mesarthim; a másik egy el nem árulható név, aminek neve:
               „női becsület!”</p>
            <p> – Le dîner est servi! – jelenti a vállrojtos inas. A grófné Henriette-et karjára
               véve tér az étterembe, hol az urak már várják.</p>
            <p> Kengyelesy még egypár szomszéd földesurat hívatott magához ebédre, de azok nem
               érkeztek el, ki tudja mi dolguk akadhatott, pedig pompás kis ferblipartit lehetett
               volna rendezni ebéd után. A grófnak e fölötti balkedvében az a szabadelvűségi raptusa
               támadt hogy ő az üresen maradt helyekre Hátszegi titkárját és Hátszeginé
               társalkodónőjét fogja ültetni. Hiszen azok is emberek, s talán történt már meg máskor
               is, hogy egy gróf, meg egy báró, meg egy titkár egy asztalnál ebédeltek. Csak az a
               titkár olyan furcsa ember ne volna. Mint tudjuk, ez Margari.</p>
            <p> A jeles férfiú annyira meg van döbbenve, midőn azzal híják be, hogy ő is a teremben
               fog ebédelni, hogy mentegetni próbálja magát, mintha ő erre nem volna érdemes, míg
               zavarának véget nem vet Hátszegi, helyet mutatva, Clementine mellett.</p>
            <p> – Ide üljön, Margari.</p>
            <p> – Margarinak híják? – szól hozzá hirtelen Kengyelesy.</p>
            <p> – Margari Ferenc ugye? Hiszen ismerem én magát már régen!</p>
            <p> Margari alázatosan feláll megint a székről, ahova már egyszer leült; ez nagy
               megtiszteltés volt rá nézve.</p>
            <p> – Számtalanszor olvastam az újságokban a nevét! – folytatja Kengyelesy, mire
               Margariban az a gondolat támad, hogy ő talán álomjáró állapotban verseket vagy miket
               szokott írdogálni, s maga sem tudja, hogy milyen híres ember?</p>
            <p> – Margari hírlapokba ír? – kérdé Hátszegi is nagyot bámulva.</p>
            <p> – Nem, nem! – magyarázá Kengyelesy –, hanem van Pesten egy fatális sérvkötőkészítő
               mester, aki minden héten kétszer közli a lapokban mestersége szüleményeit, az illető
               attestátumokkal együtt, amikben az ő sérvkötői által kigyógyult tisztelt egyéniségek
               bizonyítják köszönettel, hogy nekik milyen jót tett; azok között van Margari úr is.
               Olvasnom kell, mert két év óta minden harmadik nap látom a hirdetményt.</p>
            <p> Persze, hogy erre minden embert ellepett a nevetés, csak Margarit nem, aki nem tudta
               hogy leüljön-e mármost, vagy elszaladjon? Csakugyan fatális dolog azon az úton
               celebritássá válni jámbor embernek, hogy valami kézlábhelyretevőnek megköszöni
               egyszer a szívességét, s ez aztán hét esztendeig, hét országon keresztül folyvást
               kürtöli a köszönetét minden hírlapban.</p>
            <p> A grófné alig tudott magához térni a nagy kacagásból; azután nagy naivul ráütött
               Kengyelesy vállára:</p>
            <p> – Maga nagy ostoba! Maga mókus! – Mintha mindig őrá haragudnék meg azért, hogy
               valahányszor Margarira tekint, kénytelen elnevetni magát, ami nagyon kellemes
               mulatság lehet azon jámborra nézve, akinek vigyázni kell, hogy azzal a szokatlan
               alakú grófi villával minden falatot a nyakravalójába ne rakjon.</p>
            <p> Ennyi hölgy előtt ilyen bolond módra mutatni be az embert! No, iszen a gróf is
               számíthat rá, hogy Margarinál a fekete könyvben van beírva.</p>
            <p> Csak Henriette nem vett részt a közjókedvben; az ő szívén még sok visszafolytott
               könny fekszik, s minden visszaverődött kóranyag között ezé a legmakacsabb
               szenvedés.</p>
            <p> Olyan keveset eszik, mint egy kismadár. Férje menti, hogy nagy beteg volt esküvőjök
               előtt.</p>
            <p> – Ez nem nagy bók rád nézve – veti oda Kengyelesy tréfás észrevételét.</p>
            <p> – Maga mókus, maga hallgasson – feddi őt ezért a grófné –, maga mindig balgaságokat
               mond. Maga neveletlen gyermek; ha én nem volnék, ki tudja, mi lenne belőle?</p>
            <p> És folytonosan naiv szívességgel ostromolja; kínálgatja, tányérára szed, mint anya
               kisfiának: válogatott falatokat nyújt neki villájára szúrva: „no kis mókuskám, ha
               engem szeret!”; gyümölcsöt hámoz neki, s azt erővel szájába tömi; szétborzolt haját
               elsimítja homlokáról: „így nem áll jól; tegye fel a házisipkát; meg ne hűtse a fejét,
               nem haragusznak meg érte a vendégek; ugye Henriette, te megengeded? Azért nem akarja
               feltenni, mert én csináltam”. Mikor aztán feldisputálta a fejére az aranybojtos
               hímzett sipkát, akkor igazgatni valót talál rajta, „így tegye, félre a bal szemére;
               ne húzza le a homlokára; így ni, betyárosan; maga kis betyár!”</p>
            <p> Kengyelesy nem győz ellene tiltakozni.</p>
            <p> – Hagyjon nekem békét! Ne híjon engem mókuskájának. Mondja, hogy medve vagyok. Ne
               tömjön engem: nem vagyok én kisgyermek! Maradjon már vesztég! Tán azt gondolja, hogy
               én játékbábu vagyok olyan gyermekek számára, mint maga? – Végre elfordul tőle, s
               Hátszegihez dörmög félhangon:</p>
            <p> – Fatális dolog, mikor az ember után így bolondul a tulajdon felesége.</p>
            <p> Szegény tatár! Mikor ez sem használ, komoly megintéshez folyamodik.</p>
            <p> – Viselje magát szépen! Illik is ez vén házasokhoz, mint mi vagyunk. Lássa, a báróné
               milyen illedelmesen ül, pedig ők még az első mézes hétben vannak. Pedig bizonyosan
               jobban szereti a férjét, mint maga engem. Ugye, Lénárd?</p>
            <p> – Azt nem tudom – felelt Hátszegi hideg mosolygással.</p>
            <p> – No, azt <hi>majd megtudod</hi> egy óra múlva!</p>
            <p> – Jól van! – felelt rá Hátszegi, s arra mind a két férfi nevetett.</p>
            <p> Henriett-nek e perctől fogva nem lehetett szavát venni; nem ügyelt többé sem a
               grófné agacériáira, sem a gróf szarkazmusaira; nem látta meg Margari ügyetlenségeit,
               nem tudta, a többiek min nevetnek; el volt kábulva egy szó rejtélyétől.</p>
            <p> Gépileg fölkelt az asztaltól, mikor a többiek fölkeltek; meg hagyta magát csókolni a
               grófnétól. Valaki kezet csókolt neki, s dicsérte szép fehér kacsóját; már nem tudta,
               hogy a gróf volt-e az, vagy férje, vagy Margari?</p>
            <p> A grófné észrevette Henriette elszórtságát, s amint a férfiak eltávoztak, jó éjt
               kívánva átkarolá, s megkérdezé:</p>
            <p> – Miért lett egyszerre olyan rossz kedved?</p>
            <p> Henriette nem bírt tovább magában küzdeni azzal a gondolattal. Nagy félénken
               suttogá:</p>
            <p> – Mit értettek ők az alatt, hogy „majd megtudod egy óra múlva”?</p>
            <p> – Ah! – szólt felkacagva a grófné. – Ez alatt azt értették, hogy most leülnek
               kártyázni, s amelyik szerencsétlenebb lesz a játékban, az megtudja arról, hogy
               szerencsésebb a szerelemben! Példabeszéd ez, kedvesem, talán te is ismered? Henriette
               kedélye meg volt gyógyítva egy kissé.</p>
            <p> Még azután sokáig elmulattatá a kedélyes kis grófné fecsegéseivel. Elmondott előtte
               sok olyat, amit fiatal hölgyek csak legbizalmasabb barátnéikkal szoktak közleni. Hogy
               a mókuska milyen féltékeny; őt sohasem viszi magával sem Bécsbe, sem Pestre, mert
               sejti, hogy valaki érdekli őt ott, magának pedig sokszor van ottan keresete hosszabb
               ideig; – levelezés sem mehet, mert okos asszonynak van annyi esze, hogy írást nem ád
               magáról soha; mindent lehet dezavuálni: tanúkat, cselédek árulkodásait, csak egy
               kézre került levél ellenében nincs segedelem. Azért ő hogy segít a dolgon? Mikor a
               mókuska Bécsbe megy, kezébe ad egy jegyzéket, mely egy ottani bizonyos piperésznőnek
               szól; bele vannak írva kalapok, fejékek, karmantyúk s más egyéb megrendelt áruk. A
               mókuska tízszer elolvassa a jegyzéket, nincs-e benne valami gyanús utasítás. Semmit
               sem talál. Az az egy rendesen kikerüli a figyelmét, hogy a jegyzék keltén (dátum)
               micsoda nap van felírva. Ő maga sem tudja soha, mi nap van ma; oda pedig a levél
               keltének napja helyett rendesen az a nap van feljegyezve, ameddig ő Bécsben fog
               mulatni! Ezt a jegyzéket a mókuska maga elviszi a divatárusnőhez, az közli az
               illetővel, s akinek azután mágnes van a szívében, arra nézve a Kengyelesy-Puszta
               nincs a világ végén.</p>
            <p> Henriette ámult, és bámulta azt a tudományt, aminek ő az alfabetjét sem fogja
               megtanulni soha.</p>
            <p> Még lefekvés után is sokáig eltűnődött rajta, hogyan lehet az, hogy amitől egyik
               embernek megtörik a szíve, a másik abban egy életre elég örömöt találjon?</p>
            <p> Másnap későn keltették fel; az urak sokáig fenn voltak az éjjel, nehezen ébredtek. A
               reggeliző teremben találkozának mindannyian; Hátszegi és hozzátartozói útra
               felkészülten.</p>
            <p> A gróf megkérdezte ifjú vendégnőjétől, hogy mit álmodott, mert amit idegen helyen
               álmodik az ember első éjszaka, az be szokott teljesülni.</p>
            <p> Henriette nem szeret álmairól beszélni. Bele vannak azok szőve az ébrenlétbe.</p>
            <p> – Hát maga, nagy korhely, álmodott-e valamit felőlem? – kérdé a grófot enyelgő
               neje.</p>
            <p> – Óh, igen, kedvesem. Azt álmodtam, hogy a jövő telet Bécsben fogjuk tölteni. Ugyan,
               ne tegyen annyi cukrot a teámba.</p>
            <p> – Hogyne, mikor ez nagyon kedves álom! Valóban, teljesülni is fog?</p>
            <p> – Minden bizonnyal, szép csapodárom, a fürdőidény után egyenesen odaköltözünk.</p>
            <p> A grófnénak volt annyi önuralkodása, hogy efölötti örömét el bírta fojtani.</p>
            <p> – Apropó! – szólt Kengyelesy Henriette-hez fordulva. – Hogy tetszik nagysádnak a
               Kengyelesy-puszta?</p>
            <p> – Szép – felelt ő – egy szótaggal.</p>
            <p> – És a kastély?</p>
            <p> – Az is.</p>
            <p> – Nem találja nagysád mulatságosnak, hogy tegnap nagysádtok voltak a mi vendégeink,
               most pedig mi vagyunk nagysádtok vendégei anélkül, hogy kimozdultunk volna a
               házból?</p>
            <p> – Hogyan? – kérdé Henriette elcsudálkozva, mialatt egy vékony molnárostyát
               (Hohlhippen) mártogatott teájába.</p>
            <p> – Úgy van biz az, hogy ma reggel megalkudtunk Lénárd barátommal a jószág felett, ő
               megvette az egészet mindenestől; – no, magát nem, szép asszonykám (ez feleségéhez
               volt intézve), csak a paripákat és teheneket, s mától fogva nagysádtok vannak
               itthon.</p>
            <p> Henriette szemei véletlenül az asztal végén ülő Margarira tévedtek e pillanatban, ki
               oly maliciózus vigyorgással tömte magába a nem szegény ember gyomrába való üres
               süteményeket, négyet-ötöt markolva össze, mintha nagyon jól esnék neki valami, amit ő
               még ezen fölyül is tud.</p>
            <p> Henriette-nek valami homályos sejtelem foglalta el szívét úgy, hogy a vékony
               ostyalemezkét sem volt képes elfogyasztani.</p>
            <p> Férje ezúttal rendén látta őt súgva figyelmeztetni:</p>
            <p> – Ne felejtse el a grófnét meghívni Hídvárra szüretre. Henriette erőt vett magán, s
               midőn a reggelitől felkeltek, szelíd alázatossággal kéré ki magának azt a szerencsét,
               hogy a grófi családnak szíves barátságát Hídvárott viszonozhassa.</p>
            <p> – Óh, azt mindenesetre igénybe fogjuk venni! – sietett felelni a szép delnő. –
               Mókuska el fog engem hozzátok vinni az ősszel, ott leszünk egy egész hónapig; én
               azalatt majd megtanítalak, hogy kell a megsárgult csipkéket ismét fehérekké tenni.
               Értsd: megsárgult csipke alatt rosszkedvű férjeket.</p>
            <p> A meghívást Kengyelesy is udvarias köszönettel fogadá, s azzal Henriette kicsi kezét
               összetett két keze közé fogva, hogy csak ujjai hegyét csókolhassa meg; furcsa
               könyörgő hangon mondá neki:</p>
            <p> – Hanem akkor, nagyon kérem: szeresse egy kicsit jobban Lénárd barátomat, mint
               most.</p>
            <p> Henriette egész testében valami zsibbadást érzett erre a szóra. Nehéz volt neki a
               levegő itt ebben a szobában, s csak akkor érzé magát jobban, midőn ismét a hintóban
               ülhetett. De ott is megtalálta valami névtelen, valami kimagyarázhatatlan gyötrő
               sejtelem, amiből még kellemetlenebbül veré fel egyszerre Clementine megszólalása.</p>
            <p> – Bizony csak jó földe van ennek a pusztának.</p>
            <p> Mi baja ennek a jámbornak azzal a jó földdel? Nem mindegy-e az rá nézve?</p>
            <p> – Kétezer hold egy tagban, csupa első klasszisú föld.</p>
            <p> – Honnan tudja azt, Clemmy?</p>
            <p> – Margari mondta. Ő tette fel a szerződési okiratot. Ő is írta alá, mint egyik tanú,
               hogy látta a pénz letételét és fölvételét, pedig biz ott semmi pénz sem tétetett
               le.</p>
            <p> – Mit ért ön az alatt?</p>
            <p> – Hát nem értette el nagysád, amire a gróf legutoljára példálózott, hogy „de azután
               egy kicsit jobban szeresse férjét, mint most”?</p>
            <p> – Mi közöm nekem e balgasághoz?</p>
            <p> – Hát azt értette, hogy aki szerencsétlen a szerelemben, az szerencsés a játékban;
               az éjjel a báró úr a gróf úrral együtt kártyázván, <hi>fixundfertig</hi> elnyerte tőle az egész Kengyelesy-uradalmat.</p>
            <p> Henriette úgy érzé magát, mint akit a boa constrictor ölelése fog körül, s nem bírja
               védeni magát. Ezt sejté ő.</p>
            <p> Clementine-nek nagyon tetszett a felvett pletykatárgy.</p>
            <p> – Mert tudja, nagysád, a gróf meg a báró úr régóta versenygenek egymással, mindegyik
               azon erősködik a másik ellen, hogy azt tönkretegye. No, de tudja, csak úgy
               barátságból. Ezt Margarinak beszélték a szobaleányok, ő meg nekem. „Addig nem
               nyugszom, pajtás – ezt szokta mondani a gróf a báró úrnak –, amíg egyikünkről vagy
               másikunkról az utolsó kabát le nem marad! Amikor aztán egyikünk koldussá lett, azt a
               másik tartozik eltartani úri módon, holta napjáig!” Furcsa emberek ezek!</p>
            <p> A kisasszony mégis veheté tán észre Henriette zila tekintetéből, hogy valami nem
               tetszik neki az előadásban, mert azután iparkodott szelídíteni a hatást azzal, hogy
               azért maradt ám a grófnak még másik uradalma is, csakhogy azon nincs olyan szép
               kastély; aztán emezt is visszaválthatja harminckét esztendő múlva, ha lesz pénze.</p>
            <p> – Kérem, Clementine, nagyon fáj a fejem! – szólt Henriette, hogy elhallgattassa a
               hívatlan csevegőt, s maga fűzhesse tovább gondolatait.</p>
            <p> És minő gondolatokat! Ilyen esetekről neki fogalma sem volt. Hogy az lehető legyen,
               hogy két ember, aki egymást jó barátnak nevezi, ilyen hidegvérrel tönkretegye
               egymást. Hogy egy ember beszálljon este vendégszerető ismerőjéhez, s reggelre
               elnyerje annak lába alól a földet és feje fölül a házat! – Minden idege fájt, minden
               csepp vére lázongott, ha ezen végiggondolt. – És mindehhez hozzá kell szokni!</p>
            <p> Egész nap folyvást azon az eszmelankasztó síkon utaztak végig, melynek végtelen
               lapálya semmi változatossággal sem foglalja el a lelket, mely nézésébe hamar
               belefárad, s aztán vissza van űzve saját gondolatai közé; a kültárgyak egyetemessége
               nem ad menekülést. Azok a hegyek, azok az erdők elfelejtik a gondot, de ez a
               véghetetlen róna még azt is megnehezíti. Estefelé még jólesett, hogy legalább felhők
               jöttek; valami újat mutatott legalább az örök egyforma ég.</p>
            <p> Hanem a felhők rossz szokása az, hogy azok hozzák a zivatart; a zivatar pedig az
               alföldi rónán rossz útitárs. A város tornya, melyet el kellett volna érni, még a
               messze láthatáron látszott; rendes idővel is későre értek volna oda; a holdvilágra
               számítottak, hanem az már nem fog feltűnni ez éjjel, hanem jön helyette haragos,
               villámlós fergeteg; messziről hallatszik már a bömbölése, amint hajtja maga előtt a
               porfelleget; azt a folytonos sajátszerű dübörgést hallatva, mely olyan, mintha valami
               rettenetes orgona klaviatúráin szakadatlanul játszanék egy óriás kéz. Akiket valaha
               jégesős zivatar kapott útban, azok ismerik ezt a hangot, mert ez a jégviharral
               jár.</p>
            <p> Hogy valamerre félre kellett előle térni, annyi bizonyos volt; Henriette csak azt
               vette észre, hogy egy percre megáll a hintaja, s azzal Hátszegi kocsija eléje kerül a
               báró maga fogta kezébe a lovak gyeplűjét, s a hintó kocsisára kiáltva, „vágtass
               utánam!” letér a töltésrül neki a mezőnek, merre semmi út sem vezet, s azután
               hajtanak árkon, völgyön, néha tengelyig érő vizeken keresztül, hogy Clementine
               sokszor felsikolt, azt hiszi, mindjárt ott vesznek.</p>
            <p> Nem kell semmitől tartani. Hátszegi ügyes kocsis: megtalálja az utat ott is, ahol
               semmi út sincs. Egy negyedórányi távolban látszik valami kútgém, azon túl fehérlik
               egy kis hosszúkás tanya; oda kell menekülni a viheder útjából.</p>
            <p> Mi lehet ott? Pusztai csárda talán, vagy laktalan szállás, talán szegénylegények
               tanyája? – Mindenesetre födött hajlék, ahol nem éri az embert szél és zápor.</p>
            <p> Éppen csak akkorra érnek az udvarra be, midőn az első jégmogyorók koppannak meg a
               hintók ablakain.</p>
            <p> – Gyorsan, gyorsan, be a házba! – A báró maga segíti le nejét és Clementine-t, s
               sietteti be őket a házernyő alá, mely görbe ágasokon előre kinyúlik a konyhaajtó
               fölött, mint rossz szemű ember homlokernyője.</p>
            <p> Az érkező kocsidörejre előjött a konyhából a házi menyecske, piros kendővel a feje,
               pálmavirágossal a dereka átkötve; nem fiatal már, de piros, egészséges, villámszemű,
               gyors szava és tevés-vevése, amit úgy hínak nálunk, hogy tűzrőlpattant.</p>
            <p> Amint az érkezőket meglátta, összecsapta a kezeit.</p>
            <p> – Uram, ne hagyj el! Nini, biz a nagyságos úr! Jaj, be régen láttuk, tán csak
               megházasodott? Melyik a felesége, lelkem, nagyságos úr? Csak nem ez az egyik? (Itt
               Clementine-re mutatott) Ez már öregecske a lelkem; ez a másik meg még csupa
               gyerek.</p>
            <p> A báró belevágott a hívatlan beszédbe.</p>
            <p> – Lelkem, csárdásné, ne trécseljen most, mikor a nyakunkba esik a jég, hanem vezesse
               be az asszonyokat a szobájába, s lássa el tisztességgel. Kérem, Henriette; menjen be
               az esőrül.</p>
            <p> A csárdásné nagy familiáritással csókolgatá meg Henriette kezét, nagy sopánkodással
               mondogatva: „Oh, be gyönge teremtés! Hogy tudták már ilyen korán férjhez adni. Hát
               maga lelkem, hogyan tiszteljem? Ifjasszony vagy leányasszony (mármint Clementine),
               minek maradoz hátul? Megveri a jégeső; pedig azzal nem lesz szebb az ábrázatja.</p>
            <p> Clementine aggódva figyelmezteté a bárót, hogy odabenn a csárdában zajos
               férfihangokat hall.</p>
            <p>
               <hi>– Vannak</hi> itt most? – kérdezé a báró odavetőleg a
               csárdásnétól.</p>
            <p> – Igenis. Három legény meg <hi>a Ripa.</hi> Most szabadult ki a
               szegény öreg az aradi tömlöcből; nem is tudom, kitöltötte-e egészen az idejét. Tessék
               besétálni, kérem.</p>
            <p> – Nem zsiványok azok? – kérdezé Clementine húzódozva.</p>
            <p> – Nem, édes lelkem. Zsiványok nincsenek a mi vidékünkön, csak szegénylegények.
               Zsiványok csak a Bakonyban vannak. Azok az igazi zsiványok. Ezek nem bántanak senkit;
               kiváltképpen asszonyságokat; biz a vén Ripa hozzájok sem mer szólni, sem az a másik
               három. Más, ha <hi>a fekete pofájú</hi> itt volna, mert az nagy
               gavallér; az még mulatságot is csinálna az asszonyságoknak. Tudja lelkem, nem fekete
               annak a képe, hanem mindig fekete bársonnyal van betakarva, csak a szeme meg a szája
               van ki belőle, hogy meg ne ismerjék.</p>
            <p> Ilyen szép biztatásokkal végigvezeté a szűk folyosón Henriette-et és Clementine-t a
               csaplárosné. Innen a hosszú ivószobán keresztül kellett a belső szobába menniök; a
               vendégasztal mellett ült három csikóslegény, meg egy vén, ripacsos képű, ravasz szemű
               betyár, aki csak úgy a többiek poharaiból iszogatott, s tartotta őket beszéddel.</p>
            <p> – No! Ripa! Pattanj hát! – kiáltá a vénre a csaplárné. – Nem zsidóasszony ám ez. A
               báró felesége, a Hátszegié; köszönj szépen, ha tudsz emberséget!</p>
            <p> A vén betyár ravasz alázattal áll fel a lócáról, s kétfelé törülve ősz bajuszát,
               szépen kezet csókolt Henriette-nek, azután Clementine-nek is akart, de a csaplárné
               nem engedte:</p>
            <p> – Azt hagyja kend, az csak cselédféle.</p>
            <p> Azzal bevezeté a hölgyeket a benyílóba, hol magas nyoszolyák a gerendáig voltak
               vetve tarka dunnákkal; ágyak, ládák és szekrények szépen kifestve tulipánokkal és
               basarózsákkal; az ablakokban terebélyes muskátlik és rozmarinbokrok; egyik láda előtt
               állt a szöszös guzsaly, melyen a csaplárné fonja télen-nyáron azt a szép fonalat,
               amiből azok a tarka kendők szövetnek, mik az ajtófél hosszában lelógnak. Senki sem
               hinné, hogy annyi úri kényelemre találjon ily pusztai csárdában.</p>
            <p> A csaplárné szépen leszedé Henriette-ről az úti ruhákat, csinált neki vánkosokból
               puha ülést egy karszékben, zsámolyt tett a lába alá, s egy lélegzet alatt tízféle
               ételt számlált el előtte, hogy mit szeret, mit főzzön neki? Szalonnás tarhonyát, jó
               paprikás tokányt, vagy jobb szereti a savanyú vetrecét? Kell-e levelensült? Éppen ma
               sütötte, mindjárt elé is adta, megterítve az asztalt szép csíkos abrosszal.
               Clementine azt súgá Henriette-nek, nincs-e ebben méreg, amire Henriette azzal felelt,
               hogy egy darabot kivett a cifra tálból, s igen jóízűnek találta, bár nem ismerte,
               hogy mi az, aminek aztán a csaplárné végtelenül örült.</p>
            <p> Ezalatt Hátszegi is bejött, ki a hintókat helyezteté el az udvarról száraz helyre.
               Tudomásul sem vette a szegénylegényeket; csak hirtelen száraz ruhát kért, mert át
               volt ázva, azután megcsodálta Henriette-et, hogy falatozni látja; az egész úton most
               látta először jóízűen enni. Henriette azt mondá, hogy jólesik neki az a
               parasztsütemény; pedig Clementine azt állítá, hogy csepeg a zsírtól, okvetlen kilel
               tőle minden embert a hideg.</p>
            <p> – Kardosné, aztán csináljon a hölgyeknek éjszakára ágyat – szólt Hátszegi a
               csaplárnéhoz.</p>
            <p> – Lesz elég! Van tollam elég! – ígérkezik a jámbor asszony. – Szolgálhatok
               akármilyen úri vendégnek. Nyoszolya is van elég; ez lesz a nagyságos úré, az a
               nagyságos asszonyé; ez meg a leányasszonyé.</p>
            <p> – Lassan, lassan. Én nem hálok idebenn.</p>
            <p> – Nem-e? – kérdé elcsodálkozva a pusztai némber. – Hát micsoda?</p>
            <p> – Majd találok helyet valahol odakinn az ivószobában; nem leszek itt. – Ez utóbbi
               szó nejéhez volt intézve; úgy hangzott, mint valami biztatás.</p>
            <p> – Hát ez így szokás a nagy uraknál? – szólt Kardosné asszonyom, nagyon rángatva a
               vállait. – No, ezt ugyan sohasem hallottam.</p>
            <p> Clementine aggódva selypíte közbe:</p>
            <p> – De nagyságos úr, ott a betyárok nem fogják majd bántani?</p>
            <p> – Engem? – kérdé Hátszegi. – De mi az ördögöt bántanának rajtam!</p>
            <p> – Hát azok nem rossz emberek?</p>
            <p> – Bánom is én, akármiféle emberek! – Azzal hidegvérrel kiment, mégpedig, ahogy
               Clementine észrevevé, a zsebpisztolyait is kirakta a szobában az asztalon.</p>
            <p> – Nem kell a nagyságos urat félteni az ilyen emberektől – vigasztalá a hölgyeket a
               csaplárné, miből azok azt gyaníthatták, hogy Hátszegi bizonyosan képes egymaga olyan
               négy betyárocskát gúzsba csavarni ha megtámadják; míg a csaplárné utána nem mondá az
               elgondolt mondás végit: –, <hi>tud ő azoknak a nyelvén beszélni.</hi>
            </p>
            <p> Henriette meg nem foghatta, hogy mit tesz ez. Tud a zsiványok nyelvén beszélni! Hát
               azoknak valami külön nyelvük van, mint a „Párizsi titkok” zsebmetszőinek? Olyan
               kíváncsi volt meghallani, hogyan beszél majd Hátszegi a zsiványokkal azoknak a
               nyelvén!</p>
            <p> A csaplárné tudta már a rendet, kulacsot töltött tele a báró úr számára,
               odaállította az asztalra: Hátszegi nagyot húzott belőle, megtörlé a kulacs száját, s
               odatolta a vén betyár elé, az megbillenté rá a süvegét, s ivott belőle egy kicsinyt;
               azzal továbbadta a többiek felé.</p>
            <p> – No, öreg, hát jó-e a bor?</p>
            <p> – A bor mindig jó.</p>
            <p> – Van-e elég?</p>
            <p> – Elég soha sincs.</p>
            <p> – No, hát adjon isten, ami nincs! <hi>Fúj-e még a szél az</hi> aradi
               tömlöc ajtaja alatt a hasadékon?</p>
            <p> – Fúj, akinek fúj. Aki nem szereti, ne hallgassa.</p>
            <p>
               <hi>– Születik-e még sok fia</hi> a várnagynak? (Mikor új rab kerül a
               tömlöcbe, azt mondják: a várnagynak új fia született.)</p>
            <p> – Születik bizony, de meg is <hi>keresztelik.</hi> (Értsd bottal.)</p>
            <p> – Hát <hi>a köteles lyánya nem ment-e férjhez az idén?</hi> (Szép
               virágos kifejezés az akasztásra.)</p>
            <p> – Csak a Csendes Marcit magasztalták fel.</p>
            <p> – Mit <hi>beszélt ki</hi> a jámbor? (Azt nem kérdezte, hogy „mit
               vétett?”, de hogy „mit vallott?”)</p>
            <p> – Bolond volt. Magára vállalta két pajtásának a bűnét, hogy azokat kiúsztassa;
               porontyos emberek voltak, neki meg senkije sem volt; pedig azok fogták az üres
               pisztolyt a zsidóra, a zsidó maga is amazokra vallott, de ő csak esküdött, hogy ő
               volt az, <hi>aki megijesztette, még a fiskárusnak</hi> is azt
               mondta.</p>
            <p> – S eltették télire?</p>
            <p> – El biz azt; de nem sokat törődött ám vele. Mikor a siralomházba kitették, sem
               búsult egy cseppet is, csak annak örült, hogy most már szalmazsákon hálhat. Előtte
               való órában odahívatta magához, akik rendes szomszédjai voltak <hi>a
                  kóterben,</hi> én is az voltam egynek. Ott szépen búcsút vett tőlünk, megmondta,
               hogy a helyére ne eresszünk <hi>holmi kapcatolvajt,</hi> s a
               tarisznyaszögét eltestálta a Fekete Jancsinak; az legjobb helyen van, mert ott nem
               penészes a fal. Nekem meg elhagyta a bundáját. Ez a tied lesz, Ripa, mihelyt engem
               szellőztetni visznek, héj, jó lesz télen, úgyis rossz helyen fekszel, ahol az ajtó
               alatt legjobban bedúdol a szél. (Hiába raktuk ám be kövekkel, mégiscsak bedúdolt!
               Igaz a!) Eljött azután a tisztelendő is, mondta neki, hogy gyónjék meg, de a Marci
               csak nem hagyta magát sztrengára fogni; fenyegette az ördöggel, hogy elviszi. Nem
               akarta hinni a Marci az ördögöt: „sokat jártam én már erdőn, berken keresztül, nappal
               is, éjjel is, sohasem láttam én se fiát, se anyját, de még csak fészkét sem!” De
               aztán csak addig kopogtatta a pap szemenszedett szóval, míg utoljára megadta magát, s
               szépen imádkozott; hanem mikor azt kérdezte tőle, hogy mondja meg hát, nem nyomja-e
               valami a lelkét, csak azt mondta, hogy nem nyomja egyéb, mint hogy nagyon szeretne
               egyszer még életében kedvére jóllakni igazi paprikás gulyáshússal, ahogy a vén Ripa
               szokta azt csinálni <hi>odakinn!</hi> Megadták néki. Nekem kellett
               felmennem a porkoláb konyhájába, s elkészítenem a jó gulyáshúst, ahogy ismertem már a
               szája ízit; jóizűen evett belőle a lelkem; engem is váltig kínált, hogy egyem, de
               énnekem olyan szűk volt a torkom, mintha az én nyakamról vettek volna már mértéket,
               egy falat kevés, annyi le nem ment volna rajta. Mikor aztán előállt a szekér, mondták
               neki, hogy készüljön, odaadott egy húszast a porkolábnak: „ugyan, édes <hi>keresztapám,</hi> futtasson el valakit ide a szomszédba egy ital
               borért; lehetetlen, hogy le ne nyomtassam valami itallal azt a zsíros ételt,
               megvárnak addig ezek az urak <hi>az alkalmatossággal,</hi> nem hagynak
               engem itten!” Meg is várták szépen, míg a borral előjöttek, azt felhajtotta; két-két
               hajdúnak, aki mindétig kísérte, adott egy-egy ezüst húszast, megköszönte a
               porkolábnak hozzá való szívességét; „már többet nem szállok ide” azzal szépen felült
               maga a szekérre a pappal szembe, s ráhagyott mindent, amit az mondogatott neki. Akik
               azután látták, a hajdúk, azok beszélték, hogy <hi>odaki</hi> érve,
               amint felállt a szekérbe, odafordult a nagy sokasághoz; szép magas, nagy szál legény
               volt, piros két orcája, fekete, hosszú haja; megköszönte szépen, hogy őt
               kikísértették, hogy utolsó tisztességére kijöttek; szép, erős hangja volt, akár egy
               káplánnak, – azután leszállt, levetkőzött csinosan, ahogy kellett; odafordult <hi>a főpostamesterhez,</hi> aki az embereket elevenen szállítja fel a
               másvilágba: „No, Gábor mester, ugye, csak szép nap van ma? No, látja: pedig azt
               mondják, hogy olyankor, mikor valakit akasztani visznek, mindig zivatar támad!” A
               hóhér nem tudott neki rá mit mondani, mert furcsa szó is volt az! Én már úgy ki nem
               találtam volna, pedig én is sokat gondolkoztam rajta, hogyan csinálnám, ha ott
               lennék. Utolsó szava az volt, hogy: „no, iszen, én is utoljára látom ezt a szép
               napvilágot.”</p>
            <p> A vén betyár egész a szeméig lenyomta erre a süvegét, s kellett neki, hogy a
               kulacstól kérjen tanácsot.</p>
            <p> Odabenn a csaplárné szemeit törülte, félrefordulva …</p>
            <p> – Talán ismerte, akiről szó van? – kérdé tőle Henriette, egészen elámulva e
               sajátságos felfogású meséjén egy olyan történetnek, amiről nem szokás
               gondolkozni.</p>
            <p> – Hogyne ismertem volna – felelt a menyecske –, nagyon is jól ismertem. Híres dalos
               volt! Minden nyáron, meg mikor jókedve volt, csak úgy folyt az ajkáról a szép nóta,
               nem lehetett azt elképzelni, hogy hol veszi. Ezelőtt tíz esztendővel még én is
               fiatalabb voltam, engem is <hi>megvert a két szeme;</hi> akkor csinálta
               azt a nótát: „Mikor ez a rozmaringszál <hi>kivirít:</hi> akkor leszek
               kedves rózsám a tiéd!” Egy szál rozmaring volt a kalapja mellett, azt nekem adta, én
               azt elültettem cserépbe, ablakba tettem, megöntöztem, meg is eredt. Lássa, nagyságos
               asszonyom, milyen nagy bokor lett belőle. Hanem nagy volt benne a csalfaság. Tudja,
               nagyságos asszonyom, a rozmaring sohasem virít; csak nől, csak zöldül, de nem virít.
               Hanem azért én mégsem hagynék belőle csak egy ágacskát is letörni, ha mindjárt
               betegnek kellene is orvosságnak; s azért én mégiscsak megsiratom, mikor felőle
               beszélnek.</p>
            <p> Milyen különös! – gondolá Henriette. – Egy ilyen pusztai csárdában, egy pusztai
               betyárért, egy pusztai <hi>árvaleány</hi> ugyanazon ábrándos eszmét
               táplálgatja, mely a paloták úrnőjének oly nagyon fájt, és oly jólesett. Hogy ez éppen
               úgy ápolgatja, öntözgeti az örökzöld rozmaringbokrot, a falusi menyasszonyok egyszerű
               virágát, mint ő az egzotikus <hi>asclepiast</hi> …</p>
            <p> – A nagyságos úr sokszor danolta őt maga előtt – folytatá könnyeit letörülve, s
               ismét vígan mosolyogva a csaplárné –, ha a hegedűje vele volna, nem is hiszem, hogy
               elő ne venné, mert a vén Ripa is tudja a nótáit. Tetszik tudni, hogy a nagyságos úr
               igen jól hegedül?</p>
            <p> Ezt Henriette valóban nem tudta.</p>
            <p> – Óh, igen szépen tudja; nincs az a cigány, aki kitenne rajta. No, az sokat
               megríkatja majd a nagyságos asszonyt.</p>
            <p> Lénárd valóban erre a tárgyra vitte a beszélgetést a vén betyárral.</p>
            <p> – Nem maradt-e valami új nótája a Marcinak?</p>
            <p> – Maradt biza, amit a tömlöcben csinált; a verse is gyönyörű annak:</p>
            <p>
               <hi>„Nyújtsd be rózsám, nyújtsd be Fehér keszkenődet, Hadd törülgetem
                  le Sűrű könnyeimet. „</hi>
            </p>
            <p> Te, Bandi, fújd el a nagyságos úr előtt a tilinkódon, megtanítottalak már rá.</p>
            <p> E szóra egyike a fiatalabb legényeknek előkereste dolmánya ujjából a kis bodzafa
               sípot, mely hat lyukával annyiféle változatot tud adni, mint egy pacsirta torka, s
               minden művészi mentegetőzés nélkül elfújta a nagyon szomorú nótát.</p>
            <p> Lénárdnak igen megtetszett az; kikiáltott Margarinak;</p>
            <p> – Keresse elő a hegedűmet a hintóból, s hozza be.</p>
            <p> A szegény Margarit majd a hideg lelte ki erre a parancsszóra. Ez ideig folyvást a
               kocsiszínben kucorgott, szentül azt hivén, hogy itt a zsiványok úgyis mindenkit le
               fognak gyilkolni az éjszaka; legalább ő el fogja tagadni, hogy hozzájuk tartozik; azt
               mondja: szegény vándorló legény, s így megmarad. S most ezt a tervét egészen semmivé
               teszi a báró azzal, hogy kényszeríti előjönni. Még majd a zsiványok azt fogják hinni,
               hogy ő is nagy úr. Óh, az rettenetes helyzet, mikor az embernek először van száz
               forint a zsebében tegnapelőtt óta, akkor is első alkalomra mindjárt egy zsiványokkal
               tele csárdába vetődni.</p>
            <p> De mi a patvart is akar most az a báró azzal a hegedűvel? Aztán milyen is az a
               hegedű? Hisz az ember, mikor fél, rá sem igen ismer. Be is vitt neki első
               próbatételül mindjárt valami hosszúkás bádogtokot, amiben a kengyelesi jószág mérnöki
               térképe állt, hogy ez-e az?</p>
            <p> – De, ugyan, Margari, legyen esze! Hát hol férne el ebben egy hegedű? Hát sosem
               látott még hegedűt? Eredj te, Bandi, keresd meg a hintóban.</p>
            <p> De már ezt Margari nem engedte! A hintóhoz közel jönni a betyárnak! Hogy ott valamit
               megkeressen! Ez a nagyságos úr tisztán búcsút vett az eszétől. A hintóban van
               Margarinak az újdonatúj, huszonkilenc forintos köpönyegje, az bizonyos, hogy azt
               ellopná a betyár. Inkább megkeresi maga azt a hegedűt.</p>
            <p> Valahogy aztán rá is talált; de nem mert vele bejönni az ivószobába, csak úgy az
               ajtón keresztül nyújtotta a tokot a bárónak. Biz ő nem kockáztatja az életét, mert az
               őneki csakolyan drága, mint akármelyik méltóságos úrnak a magáé. Azzal megint
               visszaszökött a fészerbe; pedig oda meg mindenütt csurgott be a zápor a tető
               hiányosságain. De mikor élni olyan szép, ha már az embernek egyszer háromszáz forint
               bizonyos fizetése van.</p>
            <p> Lénárd báró elővette a marokentokból a pompás <hi>Straduariot,</hi>
               hírhedett megholt művésznek drága pénzen megszerzett egyetlen hagyományát, s a betyár
               tilinkója után rögtön utána húzta azt a szép, búskomor dallamot, melyre már a
               harmadik eljátszáskor annyi gyönyörű változatot tudott rácifrázni, hogy az bámulatra
               való volt!</p>
            <p> Még a vén Ripa is lelkesedésbe jött rá, s bele-beledanolt elbúsultan, pedig kevés
               öröme lehetett a hangjában, nagyon rekedt volt az.</p>
            <p> A báró, mikor már egyszer kezében volt a hegedű, nem érte be egy nótával, egyik
               dallam a másikat csalta elő, azok a búskomor hajdani dallamok, miket cigány nem is
               tud már húzni, miket csak úri virtuózok ismernek még, s nagyon ritkán elhúznak mások
               előtt; Bihari, Csermák, Lavotta, Fáy andalgó szerzeményei egymástól ébredve keltek
               nyirettyűje alól, a legremekebb változatokban. Fejedelmek nem hallanak ilyen
               hangversenyt, mint ez a rongyos csárda.</p>
            <p> Henriette fekhelyén felemelkedve, mélázva hallgatá e csodás dallamokat. Ha valami,
               úgy ez a pillanat volt az, melyben férjét olyan delejes fénykörben látá maga előtt,
               mely ellenállhatlanul csábít, hódít, megveszteget.</p>
            <p> Csak az volt előtte különös, felfoghatatlan, hogyan találhatja örömét egy előkelő
               úr, ki a szalonok légkörében nevelkedett, abban, hogy egy rongyos csárda
               ivószobájában, félig ittas betyárok előtt bravúráriákat hegedüljön? Mi gyönyörűsége
               telik ebben? Máskor is szokta ezt? Vagy vannak még mások is, akik hasonlóan
               cselekszenek? Úri mulatság-e ez, vagy csak Hátszeginek különös, bizarr ötlete ez
               alkalomra?</p>
            <p> Mikor már a szegénylegények nagyon bele kezdtek énekelni a zenébe, Hátszegi
               abbahagyta a hegedülést; elcsukta a hangszert ismét hosszú ládikójába; elővette a
               tárcáját, azt szemük láttára kinyitva, hogy csak úgy repkedett a sok ezres bankjegy
               benne, kiválasztott belőle mindenik számára egy-egy tízpengőst, mint mondá, azért a
               szép nótáért, amire őt tanították, s azzal rájuk parancsolt, hogy menjek ki az
               ivószobából, mert az asszonyság már aludni fog a mellékszobában, s a zaj találja
               riasztani; ők lássák, hogy hol találjanak fekvőhelyet a háznál.</p>
            <p> A betyárok ellenvetés nélkül megitták a maradék bort, eltették a bankjegyeket, nem
               is nagyon köszönték meg, de szót fogadtak, felkeltek helyükből, s jó éjszakát
               kívánva, elhagyták az ivószobát. Odakinn aztán felkeresték a fészert, annak a
               padlására felfeküdtek; Margarinak egész éjjel vacogott a foga. Ő ott volt elbújva
               egyik hintóban, s ki nem merte reggelig ütni a fejét a köpönyegek közül.</p>
            <p> Hátszegi pedig azután, hogy az ivók eltávoztak, leterítette az úti bundáját a hosszú
               asztalra, s arra feküdt, és csendesen elaludt.</p>
            <p> Még csak az ajtót sem zárta be belülről, még csak a pisztolyait sem rakta ki maga
               mellé.</p>
            <p> A mellékszobában pedig a csaplárné a ládán ülve, elővette kerekes guzsalyát, és
               elkezdé azokat a tüneményes regéket mesélni a nagyságos asszonynak, amiknek
               vége-hossza nincsen, pusztai kalandokról, betyárok viszontagságairól, szegény leányok
               boldogtalan szerelméről. A guzsalykerék egyhangú pörgése mellett úgy érzé magát
               Henriette, mint egy kicsi gyermek, kinek dajkája mesélget ágya mellett, hogy jobban
               aludjék. – Hetek óta nem aludt olyan csendes álmat, mint itt a pusztai csárda födele
               alatt …</p>
            <p> Másnap reggel Clementine-t, miután látta, hogy biz itt senkinek sem vágták el a
               nyakát az éjszaka, rávitte a kíváncsiság, hogy megkérdezze, vajon miféle viszony köti
               a nagyságos urat mégis olyan különösen ehhez a csárdához, hogy már olyan nagyon
               ismeri itt minden ember? Erre azután megtudta, hogy ez a csárda itten, meg a
               körülfekvő puszta itt mind a nagyságos úré, hogy attól igen mérsékelt haszonbért
               fizetnek, s hogy a nagyságos úr nem a haszonért tartja ezt, hanem a pompás nádas
               tavak miatt, amikben minden évben nagyszerű vadászatokat szokott tartani
               vízimadarakra, vidrákra és farkasokra, s hogy ezentúl már egész hazáig, ami pedig
               kétnapi járás még idáig, mindenütt, ahol délre vagy estére be fognak szállni, azok
               mind a nagyságos úr jószágain levő házak és vendégfogadók. A nagyságos úr olyan
               móddal utazhatja végig az egész országot, Dévától Pestig, hogy mindenütt otthon van,
               s csak egyik házából a másikba megy által.</p>
            <p> Másnap véget ért a magyarországi róna, mindig közelebb jöttek az erdélyi havasok,
               estére egy kisded bányavárosban szálltak meg, melynek hámorai ki voltak világítva az
               érkezők tiszteletére. Henriette megtudta, hogy e hámorok is férje tulajdonai. A
               bányásztisztek transzparentekkel fogadták az ifjú úrnőt.</p>
            <p> Harmadnap korán reggel volt még, midőn átlépték az erdélyi határt. A táj gyönyörű,
               mosolygó, hanem az emberek arca sötét, titkolózó. Henriette olyan nehéz szorongást
               érze, midőn e haragos képű emberek között itt-ott meg kellett állniok, akik olyan
               nyelven beszélnek, amit ő sohasem hallott életében.</p>
            <p> Az utakon minden mérföldnyi vonalban jön elő négy-öt durván faragott kereszt,
               teleróva ügyetlenül faragott betűkkel, amik szinte nem hasonlítanak a nálunk
               ismertekhez. Clementine megkérdezte egyszer a kocsistól, hogy mit jelentenek azok a
               keresztek. Hanem azután nagyon megbánta, hogy kérdezte. Azon helyeken valami
               szerencsétlen utazót ütöttek valamikor agyon; a babonás kegyelet az ilyen balesetek
               emlékét így szokta örökíteni; azoknak a története van felírva a jelfákra. Az utazó
               csupa szomorú regények közt halad végig.</p>
            <p> A völgyek mindig összébb szorulnak, az út sokszor meredeken visz föl, azalatt a
               beszédbe belehozott kocsis annyi mindenféle rémséges kísértetes történetet tud
               elmondani, amik e tájakhoz, e kövekhez, romokhoz vannak kötve. Itt minden völgynek
               megvan a maga rémregénye, a maga nyomasztó kísértete.</p>
            <p> Néhol hallgatag házak maradoznak el az út mellett, amik közül egy sem bír olyan
               külsővel, hogy valakinek kedve lehessen akármilyen fekete éjszakán bezörgetni az
               ajtaján éjjeli szállásért. Kormos, rozzant gerendaalkotmányok, ólnak hinné őket az
               ember, csak egy szobára szabva mindegyik, abban lakik a család és a majorság együtt.
               A templom néhol messze a falun kívül, mintha két helységhez tartoznék.</p>
            <p> Majd ismét egészen puszta, kopár hegyhátak közé emelkedik az út, ahol csak elszórva
               állt meg egy-egy bokor a gyetőn, még kalyibának sincs híre sehol, csak egyes
               bekerített szérűket látni, mikbe az oláh szénáját takarítá be, póznát dugva a boglya
               közepébe, hogy el ne vigye a szél, vagy felrakta azokat egy-egy élőfa tetejébe, mint
               valami madárfészket.</p>
            <p> Néhol tomboló hegyi patakok szelik át az utat, mik fölé nem épült híd, hanem a
               sekélyeken szokás szekérrel, hintóval keresztülhajtani, az erdős hegyoldalokból
               távoli hámorok vérvörös fénye világít messzire, s a gépies zörgés egyhangú kongása
               veri fel a csendet, mely tovább ismét a rohanó patak mélyen hangzó zúgásába vegyül
               el.</p>
            <p> Henriette minden mérföldnél jobban érzé, hogy mennyire egyedül van ebben az idegen
               világban, melynek óriás hegyei még a kilátást is elrejtik szemei elől azon táj felől,
               ahonnan jött, hogy oda vissza ne találjon, s melynek lakosai felelni sem tudnak
               kérdésére, ha azt akarná tőlük kérdeni: „merre az út vissza, hazám felé?”</p>
            <p> Késő éjjel holdvilágnál utaztak tovább. Hídvár nem messze volt már; amint egy szűk
               völgykanyarulatnál a táj kétfelé nyílik, a két sötét bükkerdővel ruházott hegyhát
               között, egyszerre mint valami sötét keretbe foglalt kép, tűnt elő a hídvári hastély
               alakja; hegyes kúpjaival, egyedül, magányosan, egy halom tetején; dobogó hídja alatt
               hegyi patak fut keresztül. A hold éppen ott állt a vár tornya felett, mintha annak a
               hegye tartaná odatűzve, s olyan szép színűre feste mindent, tornyot, bástyát, patakot
               és völgyet – csak a menyasszony szívét nem.</p>
         </div>
         <div type="chapter">
            <head>A Lúcsia barlang</head>
            <p> Volt ezelőtt nem sok idővel Erdélyben egy nagyon elterjedt hamispénzverő társulat,
               mely, mint most már bizonyosan tudhatni, közel félszázadig felfedezetlenül űzte
               hívatlan mesterségét. Eszerint apákról fiakra szállt a tudomány, beleházasodtak,
               beleszülettek az emberek, örököltek benne, s azon megosztoztak, mint tisztességes
               hagyományon; gondos szülék belenevelték a fiaikat; egész életmód volt az, amin az
               ember pályáját végigfuthatta, s ha takarékos volt, meg is élhetett belőle
               tisztességesen.</p>
            <p> Hogy ily hosszú idő alatt fel nem fedezték őket, hogy soha nyomukba nem jöttek, hogy
               a hatóság és a község szemei előtt rejtve tudtak maradni ötven esztendeig, annak igen
               egyszerű magyarázata van.</p>
            <p> Ezek az emberek aranyakat vertek.</p>
            <p> Igazi, teljes értékű aranypénzeket, valódi huszonhárom karátos aranyból, több idegen
               érc hozzávegyítése nélkül: úgyhogy azokat a körmöciektől vagy gyulafehérváriaktól
               megkülönböztetni nem lehetett. Ha ötvös keze alá kerültek olvasztásba, az sem lelt
               bennük egy fél szemernyi ezüsttel sem többet.</p>
            <p> Óh, ezek hát nagyon együgyű hamispénzverők voltak, ha teljes értékű pénzeket
               készítettek.</p>
            <p> Igaz, hogy ebből a közönségnek kára nem támadt, de annál nagyobb volt a
               kincstárnak.</p>
            <p> Ez a vidék itt Zalatnától Verespatakig mind viselős azzal a nemes érccel, amit
               valami bohó „csak chimérának” nevez.</p>
            <p> A bányákat magányosok míveltetik, mindenfelé a patakok mentében egész sorozatait
               látni az érctörőknek; egyik csinosabb, a másik rongyosabb, némelyiknek vagy vize
               nincs, vagy aranya, az nyugszik, a többi nagy gondolkodva hullatja kopogó kallóit, a
               völgyek oldalait századok óta felhordott kőhányások fedik, amikben mind arany volt
               valaha.</p>
            <p> Még a rómaiak kezdték el a bányákat megnyitni, kiknek nem volt ugyan lőporuk hozzá,
               de volt rabszolgájuk; elébb megtüzesítették a követ, azután ecetet öntöttek rá, úgy
               porhanyították, a többit végezte a rabszolga vésűje és kalapácsa.</p>
            <p> E bányákból nyert arany felmegy jelenleg évenkint tizenkét mázsára. A
               magányvállalkozók tartoznak a kilúgzott aranyat az abrudbányai vagy gyulafehérvári
               pénzváltóknál átadni; ott kapnak értük pengő arany- és ezüst pénzt.</p>
            <p> Mintegy ötven évig egyfolytában alig ment évenkint hat mázsára e két aranybeváltónak
               átadott érckészlet. Legalább hat eltűnt, de azt gyanítani sem lehetett.</p>
            <p> A kincstár egy font poraranyért fizet a bányásznak négyszáznegyvennégy forintot,
               ugyanaz pedig kivert pénz képében ér hétszázhúsz forintot, minden ázsió nélkül.</p>
            <p> Tehát a bányászok azt gondolták ki, hogy ők majd ezt a pénzt maguk verik ki, s úgy
               bocsátják forgalomba. Így készítettek saját termesztésű aranyukból igazi hamis pénzt,
               és volt rajta hasznuk évenkint, jó időben, rossz időben 150-200 ezer pengő
               forint.</p>
            <p> Maguk az érdeklett felek végezték a műtét körüli munkát; belőlük telt ki ércvésnök,
               gépkovács, olvasztó: gazdag jövedelmet húztak belőle; így egészen megmagyarázható,
               hogy maradhattak e veszedelmes üzletükkel annyi ideig titokban. Még csak létezésükről
               sem tudott senki semmit, mint aki maga is érdekelkve volt – nagy haszon reménye és
               nagy bosszúállás félelme által.</p>
            <p> Abrudbányától felfelé indulva Bucsumnak, a sötét égerfákkal benőtt patak mentén,
               amik úgy szeretik lábaikat a vízben föröszteni, két lovagot látunk a hegyek felé
               haladni, az egyik egy őszhajú, öles termetű oláh férfi, a másik egy fiatal, délceg
               nő.</p>
            <p> Az öreg férfi szőrével kifelé fordított báránybőr ködment visel, fejébe nagy, hegyes
               báránybőr süveg van szemöldökig lehúzva, derekát széles, csatos tüsző köríti
               pongyolán, a régi római thoraxokra emlékeztető; gazdag ősz fürtei vastag tekercsekbe
               fonva, széles válláig leérnek, hófehér bajusza, mint két csüllőszárny csüng alá ajkai
               felett. A nyeregben egy durva zsák van előtte keresztülvetve, mindkét vége megtömve
               valami súlyossal, a zsákon keresztbe fektetve van egy hosszú lőfegyver.</p>
            <p> A lovagló némber kisded, bozontos mokány paripán ül, mely szüntelen dicséretes
               törekvést árul el az előtte menőt megelőzhetni, lovagnője alig győzi visszatartani.
               Ez egyike a hírhedett oláh szépségeknek; arcvonásai, ajkainak metszése, telt álla, az
               antik szobrok bármelyikének mintaképeül állíthatnák oda; s hozzá azok a villogó
               szemek, az az életpiros szín, azok a szénfekete szemöldökök valódi ideált alkotnak
               belőle.</p>
            <p> A festői viselet még emeli az alak szépségét: kettős tekercsbe font fekete haja
               lángvörös szalagokkal van átfűzve, feje hátulján kisded, kerek gyöngyös kalpag ül,
               míg elöl azt egy füzér aranypénz fonja át, mely márványsima homlokáig leér. Finom
               patyolat inge tarka virágokkal s arany cifrákkal van kivarrva, melynek tapadó redői
               kérkedni engedik a termet szoborszerű idomait, nyakától le egész kebléig tízsoros
               aranypénz füzér van keresztül kötve; elöl tallérnyi nagyságú füles aranyok, a felső
               sorban apró bizánciak.</p>
            <p> Amint lovaglás közben (a hölgy férfi módra ül a nyeregben) az eleven színekkel
               csíkozott katrinca feltüremlik, látni a piros szattyán csizmát, s annak szárából
               kivillogó ezüst veretes török kés nyelét. A nyeregkápából mindkét oldalon egy-egy
               duplacsövű pisztoly elefántcsont agya mosolyog elő.</p>
            <p> Amint egy nagy fekete palaszirt tövében a kibugyogó forrásnál az elébb lovagló öreg
               megállítja lovát, hogy a forrás mellé tett <hi>pománával</hi>
               megkínálja <hi>a fátát,</hi> s azután lovaikat is megitatja zablán
               keresztül, megszólal a leányhoz:</p>
            <p> – Anica, mikor beszéltél a Fatia Negrával?</p>
            <p> – Éppen egy hónapja múlt; akkor is holdtölte volt, mint most. Akkor azt mondta, hogy
               elutazik igen messze.</p>
            <p> – Pedig már két nap óta itthon van. A jel ott volt az ablakomban.</p>
            <p> – Az lehetetlen! Az nem lehet – szólt közbe indulatosan a leány.</p>
            <p> – Mi nem lehet? Azt gondolod, hogy én hazudok vagy álmodom.</p>
            <p> – Ha itthon volna, hozzám jött volna elébb.</p>
            <p> Az öreg vállat vonított.</p>
            <p> – Márpedig nem ment. Hanem tegnapelőtt éjszaka ott találtam a három bagolytollat az
               ablakomban.</p>
            <p> – Szél vitte azt oda!</p>
            <p> – Nem a szél hozta oda, mert az ólomba voltak tűzködve az üveg mellé. Ezt pedig csak
               mi tudjuk hárman, hogy mit jelent. A Fatia Negra beszélni akar velünk, s mi megyünk
               hozzá a Lúcsiába.</p>
            <p> – Az nem lehet, az sehogy sem lehet; három nap óta itthon volna, és énhozzám ne jött
               volna el! Énhozzám!</p>
            <p> – Ki tudja? – szólt az öreg hidegvérrel, nyeregszorítóját szűkebbre csatolva. – Egy
               egész hónap hosszú idő, a hold is négyszer változik azalatt. Sok szép leány van a
               hegyen túl is.</p>
            <p> – Ah, nem. Olyat nem talál ő, mint én vagyok – szólt kevélyen a leány, a rezgő víz
               tükrébe nézve, mely ziláltan tüntette vissza délceg alakját. – Aztán tudja ő azt
               nagyon jól, hogy én megölném őt, ha azt megtudnám.</p>
            <p> – Ah, ah! – gúnyolódik az öreg. – Fél is tetőled a Fatia Negra! – Azzal fiatal
               gyorsasággal veté fel magát nyergébe. – Nem fél a fekete pofa senkitől. Nem fél az a
               fehérvári kommendánstól sem, sem a krasznai főispántól, pedig azoknak sok katonájok,
               hajdújok van. Nem fél az az ördögtől sem.</p>
            <p> Azzal indulásra nógatá szürke lovát; az megindult nagy gondolkodva, utána a leány
               paripája nagy tüszkölve.</p>
            <p> – Ne is féljen senkitől sem – felelgetett rá a fáta –, ne féljen a nagy uraktól, ne
               féljen az ördögöktől, de féljen a leánytól, akit szerelmessé tett, ha megcsalja!</p>
            <p> – Hát azt hiszed te, hogy az téged valami nagyon szeret? – kérdezé tőle az öreg
               hátraszólva.</p>
            <p> – Megesküdött rá.</p>
            <p> – Kinek? A papnak?</p>
            <p> – Dehogy! Nekem.</p>
            <p> Az öreg nevetett rá: „bolond leány!”</p>
            <p> – Hát mármost aztán, ha az esküvését megszegi, elviszi az ördög?</p>
            <p> – Óh, nem.</p>
            <p> – Vagy megrontják a boszorkányok, elszárad, felpuffad, a béle összezsugorodik?</p>
            <p> – Nem.</p>
            <p> – Mi lesz hát a büntetése, ha olyan esküt szeg meg, amire se a pap, se a
               boszorkányok gondot nem viselnek?</p>
            <p> – Akkor megölöm.</p>
            <p> – Igen, ha ráismernél. De te még sohasem láttad az arcát. Ha egyszer elveti a fekete
               bársony maskarát a képéről, te sohasem ismersz rá.</p>
            <p> – De azt ő nem vetheti el, mert csak azáltal hatalmas.</p>
            <p> – No, te igazán bohó leány vagy. Szerelmes vagy egy emberbe, akinek még csak a képét
               sem láthatod soha.</p>
            <p> – Ismerem a hangjáról, a szíve dobbanásáról.</p>
            <p> Az öreg oláh kacagott erre a szóra. Mikor az oláh kacag, abban van valami szomorú,
               mint a nótájában; kevés oka van a nevetésre. Inkább gúnyolódás az, mint hahota.</p>
            <p> – Már ha én szeretője volnék egy embernek, vagy éppen esküdt társa, ahogy te
               állítod, hogy megesküdtél vele (a gyertyánfánál!), azt csak megkívánnám tőle, hogy
               legalább a képét mutassa meg; ne járjon hozzám maskarában.</p>
            <p> – Nem teheti ő azt; fogadása tartja. Amint a maskarát leteszi a képéről, meg van
               rontva az egész hatalma, többé nem fogadnak neki szót sem az ördögök, sem a
               jólelkek.</p>
            <p> – Az igaz – felelt rá az öreg csendesen. Ha már egyszer démonokról volt a szó, akkor
               nem szeretett ellenvetéseket tenni. – Mikor akarja, láthatatlanná tudja magát tenni;
               valahányszor űzőbe vették, katonák, pandúrok, egész vármegye: mindig eltűnt előlük.
               Azt hitték már, hogy fogják. Körülfogták, bekerítették, ő pedig sutty, elrepült vagy
               elsüllyedt. Hanem azért én, ha asszony volnék, mégsem állhatnám meg, hogy a képét meg
               ne lássam.</p>
            <p> – Azt mondta, hogy akkor szörnyethalok, ha meglátom.</p>
            <p> – Szörnyethalnék, mégis megnézném. Bizonyosan valami csúf lehet.</p>
            <p> – Nagyon szépek a szemei; úgy égnek, mint a parázs.</p>
            <p> – Mint a parázs. Talán éppen maga <hi>a dráku?</hi>
            </p>
            <p> – Óh, nem a dráku!</p>
            <p> – Próbáltad vele megcsókoltatni az amulétot, amiben Szent György képe van a
               sárkánnyal?</p>
            <p> – Megcsókolta, nem érezte meg.</p>
            <p> – Próbáltad a három ujja hegyét rátetetni a rézfeszületre?</p>
            <p> – Rátette, nem égette meg az ujját rajta.</p>
            <p> – Ki tudja mondani rázkódás nélkül a „Domnye Zeut?” (Uram isten!)</p>
            <p> – Százszor is elmondja; azzal köszönt mindig, ha jön, ha megy.</p>
            <p> – Én mégis azt mondom, hogy ez nem valami halandó ember.</p>
            <p> – Ha más nőt talál szeretni, esküszöm, hogy halandó lesz.</p>
            <p> E beszélgetés alatt egészen leértek a völgybe a lovasok, s amint a hegyi patak itt
               ismét keresztülszelte az utat, többé nem folytatták a járt ösvényen a haladást, hanem
               félretérve, a patak medrében léptettek tovább.</p>
            <p> Ez igen jó út azoknak, akik nem óhajtják, hogy járásuknak nyoma maradjon, a sebes
               víz eltakarja utánuk rögtön falevéllel és görgeteg kövekkel a lópatkó nyomta
               jeleket.</p>
            <p> A völgyvágány mindig szűkebb, mélyebb lett, a patak itt-ott apró zuhatagokat
               képezett már, miken ugratni kellett a lovakkal: azok már bele voltak tanulva, végre
               egy hirtelen mélyedésnél egyszerre négy ölet esik a víz, s ahogy ott a lovasok
               megállapodnak, tűnik ki, hogy a hegyoldalba egy malom van építve, melynek kerekét a
               sebesen lezuhanó víz hajtja.</p>
            <p> Ha idegen ember látná ezt a malmot, azt mondaná rá, ejnye, de bolond ember lehet
               ennek a molnárja, aki ezt ide építette; először azért, hogy úgy el van rejtve sűrű
               égerfák közé, hogy keresve is alig lehet rátalálni, másodszor, hogy éppen oda a
               vízesés alá van építve, ami olyan sebesen hajtja a kerekét, mint egy rokkáét,
               lehetetlen, hogy a kő alatt minden liszt agyon ne égjen, és harmadszor azért, hogy
               ilyen furcsa út vezet hozzá vízmeder hosszában, s ahol az elvégződik, keskeny, kőbe
               vágott ösvény kanyarog le az ajtajáig, lóval nem járható; mindent vállon kell le- és
               felcepelni. No, ennek kevés őrletője akadhat itt!</p>
            <p> A két lovag ideérve, leszállt lovairól, azokat egy kis száraz égerfás szigetbe
               vezetve, s kötőféknél fogva a gallyakhoz kötve; azzal az öreg leoldá a nyeregből a
               zsákot.</p>
            <p> – Segítsd a vállamra, Anica.</p>
            <p> Az öreg kolosszusi termetéről alig hinné az ember, hogy azon általvető zsák
               emeléséhez még segítségre is legyen szüksége, valamint a zsák tériméjéről azt, hogy
               az olyan nagyon lenyomhassa a vállát, hogy még a kezét is neki feszítse a csipejének
               a nagy tartásban.</p>
            <p> A leány azután leszedte a kápából a pisztolyokat, azokat övébe dugta, a hosszú
               puskát vállára vetette, s egy merész ugrással a szigetből a partra szökellve, délceg
               léptekkel haladt a görnyedező öreg után azon a keskeny úton lefelé, mely a leírt
               malomig vezet.</p>
            <p> A malom ajtajában állt egy fiatal férfi, közönséges fekete gubában, az ajtóféltől
               félig eltakarva: egyik kezében kétcsövű puska, ami nem egészen szükséges eszköz a
               molnármesterséghez.</p>
            <p> Az öreg messziről megszólítá őt:</p>
            <p> – Cse timpu e? (Milyen az idő?)</p>
            <p> – Luna plina. (Telehold.)</p>
            <p> (Sajátságos neme volna a köszöntésnek, ha nem hasonlítana inkább valami összebeszélt
               jelszócseréhez.)</p>
            <p> Azzal a két jövevény belépett a malomba, melynek közepén egy rozzant gépezet őrült
               kalimpálást vitt végbe; a kerék, a korong táncolt a középen, a középkeréknek egypár
               foga hiányzott már.</p>
            <p> – Van-e sok őrlő, Pável? – kérdezé az öreg.</p>
            <p> – Elegen vannak.</p>
            <p> – Segítsd le a vállamról ezt a zsákot!</p>
            <p> – Ugyan nehéz – monda ez, míg a zsákkal birkózott. – Mennyi lehet?</p>
            <p> – Egy mázsa nyolcvan font.</p>
            <p> (Ez nem törökbúza.)</p>
            <p> – Állítsd el a kereket!</p>
            <p> A megszólított szót fogadott; egy vasrudat dugva a gerendelyen keresztül, perc alatt
               megállítá a gépezetet, melynek garadjából éppen semmi lisztféle sem látszott
               előkerülni.</p>
            <p> Arra kiakasztá a középkorongot, mely a malomkővel vala összeköttetésben, egy
               vasláncot, mely a gerendely körül volt csavarva, beleakasztott a malomkő karikáiba, s
               mikor ez megvolt, feltette a zsákot a garadba, mindenestül.</p>
            <p> (Vajon a zsákkal együtt őrlik itt a gabonát?)</p>
            <p> Azután pedig az öreg maga ült fel a garadba, s kezét nyújtá a leánynak.</p>
            <p> – Ugorjál fel, Anica.</p>
            <p> A leány segítség nélkül is fel tudott oda szökni; könnyű volt, mint a zerge.</p>
            <p> – Pável! – szólt az öreg a legényhez. – Nem ment itt előttünk a Fatia Negra?</p>
            <p> – Még itt keresztül nem ment ma és tegnap. Két nap óta én vagyok a soros.</p>
            <p> – Látod, hogy nincs itt! – monda bizonyozva a leány.</p>
            <p> – Azért mégis itt van.</p>
            <p> – Már, Onuc – szólt bele Pável –, ha láthatatlanná tud is lenni a fekete pofájú, de
               tudtomon kívül itt át nem mehet.</p>
            <p> – Mit tudsz te ahhoz – felelt neki az öreg, elhelyezve magát a garadban. – Ereszd el
               a malmot!</p>
            <p> (Tehát csakugyan meg akarná magát ott őrletni.)</p>
            <p> Amint azonban a gerendely újra fordulni kezdett, a malomgépezet állva maradt, hanem
               a malomkő, garadjával együtt, elkezde csendesen süllyedni lefelé, a benne ülőkkel
               együtt, s néhány perc múlva egészen eltűnt velök valami sötét üregbe; a lánc
               csikorogva tekeredett még egy darabig utánuk. Egyszer aztán több ölnyi mélységből
               hangzott az öreg szava: hó! Arra Pável újra megállítá a malmot, a láncot más karikába
               akasztá, s az ismét megindított gépezet újra fölemelé a malomkövet; Pável hozzá
               igazítá a korongot, s ismét elkezde az bőszülten pörögni, hogy csak úgy szikrázott
               bele. Jöhet, akinek őrletnivalója van.</p>
            <p> Ahová pedig Onuc és Anica leszálltak, az egy roppant nagy föld alatti üreg volt,
               melynek magas boltozata beláthatatlan sötétségben veszett el.</p>
            <p> A barlang fenekén ugyanazon hegyi pataknak egy része folyott keresztül, mely a
               malmot hajtá, s oda facsöveken által volt vezetve, s itt szabályosan vájt mederben
               futott végig, meg-megvillanva két olajlámpa fényétől, melyek egy kis vashíd két
               végénél lobogtak, ami a patakon átvezetett.</p>
            <p> A barlang hátterében állt egy sajátságos kőépület, minden tető nélkül, melynek két
               kis gömbölyű ablaka, mint az örök éber föld alatti féreg szemei világított elő,
               szembántó veres fénnyel, míg a palával fedett kémény minden résén keresztül szikrával
               elegy füst tódult ki a föld alatti éjszakába.</p>
            <p> Az épület belsejéből nehéz csattogás, őrlés hangjai neszeztek elő, mintha munkában
               levő gépek volnának ott szakadatlan mozgásban, s időközönkénti taszítások miatt a
               sziklatalpazat rezgését lehete érezni.</p>
            <p> A hídnál ismét állt egy fegyveres férfi, kivel az érkezők jelszót váltottak, a
               kőépület ajtajánál szinte; ott megállítá a leányt az öreg.</p>
            <p> – No, most te, Anica, amíg én odabenn leszek, ülj le a kőpadra, és várj itt
               reám.</p>
            <p> A leány nyűgösködve kérdezé:</p>
            <p> – Miért nem mehetek egyszer én is be ide a házba?</p>
            <p> – Annak csak hagyj békét; idejövünk minden esztendőben egyszer, megkérdezed minden
               esztendőben egyszer, hogy be szabad-e menned. S én mondom minden esztendőben egyszer,
               hogy nem lehet. És nem lehet. Addig van.</p>
            <p> – De hát miért nem szabad éppen nekem? Miért másnak?</p>
            <p> – Miért? Bolondos! Azért, mert leány vagy.</p>
            <p> – Nos aztán? – szólt büszke szemvillogással a leány. – Kinél vagyok azért
               rosszabb?</p>
            <p> – No, csak hagyj békét. Odabenn nincs az asszonyfélének semmi keresete; az asszonyok
               rendesen kíváncsiak, mindent meg akarnak tudni; aztán pedig semmi sem áll meg náluk,
               mindent kifecsegnek; az asszonycseléd ilyen.</p>
            <p> – De én nem!</p>
            <p> – Aztán mikor ide valaki belép, annak rettenetes esküvést kell mondani, borzasztó
               átkozódást, hogy semmit ki nem fog beszélni abból, amit látott. Nekem magamnak is a
               hideg fut át minden bőrömön, mikor azt el kell mondanom, az nem asszony szájába
               való.</p>
            <p> – Ejh! Félek is én az esküvéstől! – kiálta dacosan a leány. – Elmondom én, amit
               ember elmondhat.</p>
            <p> – Legyen eszed, Anica, és ne bolondulj; nem jöhet ide be leányféle, mert itt minden
               embernek le kell vetkőzni az őrök előtt az utolsó kapcáig, mikor bemegy, s le kell
               vetkőzni, mikor kijön. No, hát!</p>
            <p> Ez a nehézség legyőzte a leány vasakaratát.</p>
            <p> Ily próbára csakugyan nem lehetett magát elhatároznia. Lábával dobbantott mérgében,
               s nagyon emlegette a „dráku”-t, aki pedig oláhul senki sem más, mint maga a nagyságos
               ördög.</p>
            <p> Az öreg Onuc meg az ajtóőr nagyon nevettek rajta, most még aztán ők biztatták:</p>
            <p> – No, ha van hozzá kedved, hát gyere be.</p>
            <p> E pillanatban felnyílt az épület vasajtaja, s a leány elsikoltá magát
               örömhangon:</p>
            <p> – A Fatia Negra!</p>
            <p> Onuc és az őr hirtelen lekapták fejükről süvegeiket; valóban a Fatia Negra volt
               az.</p>
            <p> Hogy került ide látatlanul valamennyi őrön keresztül, azt ki tudná, s kinek volna
               bátorsága megkérdezni?</p>
            <p> Még Anicának sincs, őneki sem jut e percben eszébe más, mint odarohanni a rejtélyes
               szeretőhöz, nyakába borulni, s elhalmozni csókokkal ajkát és szemeit, amiket az álarc
               nem takar.</p>
            <p> – Hagyjátok Anicát bejönni – szól a fekete álarcos –, én jótállok érte, s felmentem
               az átöltözés alól, ami engem sem kötelez.</p>
            <p> – Jól van, domnule – szólt az őr –, de legalább az esküt mondasd el vele, amit
               mindenkinek mondani kell; átkozza el ő is az eget és földet, saját vérét és
               csontjait, koporsóját és a másvilági tüzet, ha valamit abból kibeszél, amit
               meglát.</p>
            <p> – Készen vagyok rá! – szólt merészen a leány.</p>
            <p> – Nem, Anica – monda a fekete álarcos –, te nekem erősebb esküvést fogsz tenni; te
               nekem esküdjél – örök szerelmünkre.</p>
            <p> A délceg hajadon gyöngyörtől tikkadtan rogyott erre a szóra a Fatia Negra lábaihoz
               térdre, s egyik kezével annak kezét szorítva szívéhez, a másikat esküre tartá fel, s
               szép szemeit, mikben az ablakok izzó fénye ragyogott pokolbeli visszsugárral, a sötét
               boltozatra emelve, ott, az ég nélküli űrben, megesküvék örök szerelmére kedveséhez,
               hogy soha, a kínpadon sem fog elárulni egy hangot, egy látott képet is abból, amit ez
               órában meg fog tudni.</p>
            <p> Az öreg Onuc fejét vakarta.</p>
            <p> – Domnule, ez mégsem okos dolog; leányzót ilyen hiába való dologra esketni meg, hisz
               ez csak olyan, mint mikor két garast fog az ember a markába esküvéskor, azt tartja
               fel, aztán arra esküszik; nem köt az senkit.</p>
            <p> – Nekem ez elég – szólt az álarcos –, pedig az én fejem sem olcsóbb, mint a tietek.
               Aki nem bízik hozzám, ne jöjjön ide.</p>
            <p> Azzal, ahogy átkarolva tartotta a lyánt, bevitte magával az épületbe; míg az öreg
               Onucnak elébb odakünn tetétől-talpig más ruhába kellett öltözni, a magával hozottat
               pedig kívül hagyni. Visszatérve, ismét amazt fogja levetni odabenn, s ezt veszi fel
               idekinn. A csempészet itt lehetetlen.</p>
            <p> A Fatia Negra, karját a lyán nyaka körül fonva, sorba vezette őt a föld alatti
               épület rejtélyes szobáin, mikben a föld felettiek bálványa, az aranypénz készül.</p>
            <p> Az első terem volt az olvasztó.</p>
            <p> Az izzó tűzből, ami a két külső ablakon keresztül a barlangba világított, itt semmi
               sem látszék, a szoba egyik szegletében volt csupán egy henger idomú vaskemence, mely
               hőséget terjeszte maga körül, s annak tetejébe volt téve egy kerek grafittégely,
               felülről is befedve, s oldalán csappal ellátva.</p>
            <p> – Itt olvasztják meg az aranyat, ami már a tisztító kemencéből kikerült – szólt
               Fatia Negra a hozzátapadó leány nak. – Azelőtt egész katlanra és ölfára volt szükség,
               hogy ezt megolvasszák, mióta e kis hengerkemencét idehoztam, tíz perc alatt fél
               mázsát meg lehet olvasztani.</p>
            <p> – S honnét jön ebbe a tűz? – kérdezé a leány kíváncsian.</p>
            <p> – A föld alól, szerelmesem.</p>
            <p> A leány összeborzadt, pedig hiszen nem a poklot értette az alatt Fatia Negra, hanem
               azt a kemencét, melynek erős fújtatói a kettős hengerbe hajtják az ércolvasztó
               hőséget.</p>
            <p> A Fatia Negra órájára nézett; a percek betöltek; egyszeri sípolásra két munkás
               lépett be, vállig fölgyürkőzve a melegben; mindegyik hosszúkás vasmintákat hozott
               kezében, s azokkal kétfelől a katlan mellé guggolt.</p>
            <p> Erre a Fatia Negra egy vasfogóval félrefordítá a tégely csapját, s azon percben
               sápadt fény kezde elömleni a szobán; az arany csurgott ki vékony sugárban a
               tégelyből; az világított!</p>
            <p> Valóságos jó, tiszta arany, tűzben folyóvá téve, mint egy pohár bor, s izzó fehér
               fénnyel világítva maga körül. A két munkás egyenkint tartotta alá a mintákat; a leány
               lélegzetét visszafojtva nézte a jelenetet. Nem hasonlított-e az valamihez: amint ama
               fekete arcú alak tölti az olvasztott aranyat, lábainál heverő démonok csészéibe, akik
               oly kíváncsian vigyorognak fel rá?</p>
            <p> Mikor azonban a munkának vége, a fekete arcú ismét visszatér hozzá, megöleli,
               megcsókolja: „látod kedvesem, így olvasztják meg az aranyat”; a leány rámosolyog;
               kár, hogy az a fekete álarc nem tud mosolyogni.</p>
            <p> Ekkorra az öreg Onuc is előjön ki zsákját odakinn a tisztító kemencénél átadta.</p>
            <p> – Mennyi volt zsákodban? – kérdi tőle a Fatia Negra.</p>
            <p> – Egy mázsa és nyolcvan font.</p>
            <p> – Majd meglássuk, mennyi belőle a tiszta arany.</p>
            <p> – Tesz egypár fontot az agyag, ami közé volt keverve.</p>
            <p> – Milyen finom?</p>
            <p> – Bizony gyarlón volt tisztítva, csak huszonkét karátos.</p>
            <p> – Nem tesz semmit. Porosz aranyakat fogunk belőle verni.</p>
            <p> – Hol vesszük hozzá a mintát?</p>
            <p> – Hoztam magammal, ma a gépbe is tesszük. Minden ezer forintnál száz forintot
               nyerünk.</p>
            <p> Ezért a találmányért az öreg Onuc kezet csókolt a Fatia Negrának.</p>
            <p> – Te derék ember vagy, domnule. Amióta vezérünk lettél, másfél annyi a nyereségünk,
               mint azelőtt, s olyanok az aranyaink, hogy nem lehet a császáriaktól
               megkülönböztetni.</p>
            <p> A leány maga is bódulni érzé fejét e helyen, ahol nem beszélnek egyébről, mint
               pénzről, aranyról, nyereségről!</p>
            <p> – Jer, Onuc, nézd meg az új gépeket! – monda az álarcos az öregnek.</p>
            <p> – Mikor hozattál ide új gépeket?</p>
            <p> – Már régen, azóta sok pénzt kivertek már. Hamarább megy, és kevesebb ember kell
               hozzá.</p>
            <p> Egy alacsony ajtón át, melyen minháromnak meg kellett hajtani a fejét belépéskor, a
               szomszéd szobába mentek át, ott egy roppant csavargép működött, melynek hengerei közé
               rakták az aranyrudacskákat, amik alatt azután ezek oly vékonnyá lapultak el, aminőnek
               éppen szükséges egy aranypénznek lenni.</p>
            <p> – Látod, Onuc, eddig sokat vesztettünk amiatt, hogy az aranylemezeket úgy metszettük
               ki, ahogy a mintába ömlöttek, néhol a lemez vastagabb volt kelleténél, s az a mi
               kárunk lett; most ez a gép egyformára lapítja valamennyit. Csak tízezer forint volt
               az ára.</p>
            <p> – Nagyon olcsó! – kiálta fel a vén, ki tört báránybőr ködment viselt, s tízezer
               forintot egy furcsa hengergépért olcsóságnak nevez.</p>
            <p> Az álarcos felvett egyet a fényes aranylemezek közül.</p>
            <p> – Tudod-e, kedvesem, mi ennek a neve?</p>
            <p> – Nem hallottam.</p>
            <p> – Ennek a neve „Zain”. Hogy el ne felejtsd, fonjuk karod körül.</p>
            <p> Azzal könnyeden, mintha csak kemény papírszelet volna, a leány kézcsuklója körül
               foná az aranylemezet, két végét egymásba csavarva acélerejű ujjaival. – Ne felejtsd
               el, hogy ez „Zain!” és hogy azt tőlem kaptad.</p>
            <p> A leány kétkedve nézett rá, mintha kérdené, hogy „neked mindent szabad itt
               elajándékoznod tetszésed szerint?” Az öreg nem is állhatta szó nélkül.</p>
            <p> – Jaj, jaj, domnule, csak készítetlen aranyat ne ajándékoznál valakinek, inkább
               marékkal szórnád a kivertet; erről még nyomunkra jön valaki. Aztán ez már <hi>tanú!</hi>
            </p>
            <p> – Jó helyen van. Anica kezén: ott pedig hallgatni fog. Anica tíz csókkal felelt e
               mondásra. Eltalálta: éppen tíz kettős aranyat ért az a karperec, aztán a csók is
               kettős.</p>
            <p> Az öreg Onucnak mind a tízszer a nyelve hegyén volt az a szó: „vajon; domnule,
               feleséged neked az én leányom, vagy mi?” de egyszer sem volt bátorsága azokba a sötét
               szemekbe tekinteni, amik oly félemlítőn villognak ki a fekete álarc réseiből.</p>
            <p> A Fatia Negra ismét új géphez vezeté őket, mely az alátolt zainokból kerek, pénz
               nagyságú darabokat metél ki, a Fatia Negra megmutogatta a leánynak, melyik orsó,
               melyik csavar hova működik, mi kényszeríti a szivattyú köldökét alá s fel taszítódni;
               hogy támad légmentes űr a lemez alatt, melyre aztán a külső légnyomás súlyával ütődik
               a kerek metszőhenger; s hogyan mozgatja az egészet kívülről jövő gőzerő; az egészet
               csak egy ember kormányozza, ki egy forgantyú segélyével a gép mozgását gyorsítja vagy
               megszünteti.</p>
            <p> Anica itt is csak azon föld feletti erők működését látta, amiknek eredetét felfogni
               nem bírja, s amikkel a Fatia Negra ismerős, őket előidézi, s velük parancsol.</p>
            <p> – Domne Zeu! – sóhajta fel a vén Onuc –, ha meggondolom, hogy mi még ötven év előtt
               mindezt kalapáccsal és üllővel végeztük! Két nap izzadtunk abban a munkában, amit
               most egy óra alatt elvégez ez a csoda. S mennyi emberkéz kellett hozzá! Hogy féltem,
               mikor a legelső tizenhat lat aranyocskámat a kohóba tették, hogy sohasem látom
               többet.</p>
            <p> – Annyival kezdted, öreg?</p>
            <p> – Bizony nem többel, s azóta felszaporodott egy mázsa és nyolcvan fontra!</p>
            <p> Ezt olyan büszkén mondá! Nem jutott eszébe, hogy most a föld alatt van, ahol minden
               ember alázatos legyen; mert nem tudja, jut-e valaha föl. Az valóban csodálatos
               büszkeség is lehet, mázsaszámra beszélni az aranyról!</p>
            <p> Azután ismét másik géphez jutottak; az egy kis asztal volt, melynek célkerekei az
               aranyakat elébb megrovátkolák, mielőtt azok a sajtó alá kerülnének; szüntelen mozgó
               rugók egymás után tolták előre, forgatták körül és peckelték odább az aranyakat; az
               ember nem látott egyéb mozgató erőt, mint egy nagy kereket, mely körül széles szíj
               tekergőzött; a szíj lejárt a padlat alá; oda alant lakik, aki azt mozgatja.</p>
            <p> Az öreg nagyot sóhajtott:</p>
            <p> – Mit ki nem találnak már a világon!</p>
            <p> Anica pedig babonás félelemmel simult a Fatia Negra ölébe, kinek mind e néma csodák
               szót fogadnak és szolgálatot tesznek.</p>
            <p> Végre hat kőlépcsőn felfelé haladva, lejutottak magába a pénzverdébe.</p>
            <p> Egy roppant csavarsajtó, <hi>Gengembre</hi> mintája szerint alkotva,
               állt az alacsony boltozatú terem közepén; a csavar fején hosszú lódítórúd
               keresztüldugva, melynek két végére két nehéz ólomgomb volt alkalmazva. E bunkók
               végeit kétfelől izmos legények taszíták előre; a lóduló gömb súlya alányomta a
               csavart, s az egy perc alatt odasajtolta a két acélminta közé az alája tolt aranyat,
               az egyik minta volt a boldogságos Szűzanya képe, a másik a fejedelem páncélos ábrája.
               A nyomás után a két acélminta ruganyos lökése magától feltaszítá ismét a csavart, az
               izmos két férfi mellével nekifeszülve, taszított ismét rajta. Egy kis acélgyűrű
               rögtön kilökte helyéből a sajtolt aranyat, s másikat tolt a minta alá. A vert arany
               magas halomban hevert már a gép előtt; a munkások lábaikkal tolták azt félre, ha
               közel gurult. Valami bűbájos van ebben a látványban!</p>
            <p> Két szegény ember, ki tán a mindennapi kenyérért dolgozik; hogy veri halomra azt a
               szemfényvesztő ércet, amibe mindenki szerelmes odafenn a földön, s amiért olyan sok
               ember eladja azt, amije van odafenn az égben.</p>
            <p> Egy harmadik néha falapáttal kisded vászon erszényekbe töltögeti a pénzt, melynek
               olyan különös, rekedt a hangja. Nem harangnak való, ami az embereket imára hívja.</p>
            <p> – Ne verjünk mi is egy-egy aranypénzt egymásnak emlékül? – kérdezé a Fatia Negra
               Anicától.</p>
            <p> A leánynak tetszett az ajánlat.</p>
            <p> A munkásokat félreállíták a gép mellől, s a két ólomgomb végéhez Anica és a Fatia
               Negra álltak. Az álarcos figyelmezteté kedvesét, hogy vigyázzon, nehogy a visszatérő
               gép mellét megüsse; mert az halálos ütés. Mire a leány, mintegy büszkén kérkedve
               erejével, nem várta be hátrahajolva, hogy a gép rúdja egészen visszajöjjön, hanem azt
               fele útján megragadva izmos karjaival, ismét visszalökte, aminek az lett a
               következése, hogy az acélrugó nem lökte ki a mintában fekvő kész aranyat, hanem csak
               egyet fordított rajta úgy, hogy az arany még egy nyomást kapott, s mármost kettősen
               volt meg rajta mind a Szűz Mária-kép, mind a fejedelmi alak.</p>
            <p> A vén Onuc odaugrott Anicához, és haragosan elrántotta onnan:</p>
            <p> – Eredj innen, bolond! Még elrontod a gépet; nem a te kezedbe való az.</p>
            <p> A Fatia Negra pedig fölvevé a most már kiugrasztott aranyat, s nevetve mutatá
               Anicának az eredményt.</p>
            <p> – Nézd, most már kettős kép van rajta.</p>
            <p> A leány kíváncsian forgatá ujjai között.</p>
            <p> – S mi történik mármost ezzel?</p>
            <p> – Ismét az olvasztóba jut.</p>
            <p> – Ah! Ne rontsd el. Add ezt nekem.</p>
            <p> E kérésre már az öreg egészen dühbe jött.</p>
            <p> – Elment az eszed, hogy ilyesmit tudsz kérni? Egy hibásan nyomott aranyat, amit, ha
               meglátnak nálad, az egész gubernium a nyakunkon van! Domnule, olyan bolond ne légy,
               hogy azt az aranyat kiadd. Ha neki nincs esze, legyen neked. Mindnyájunkat
               elveszthetsz vele.</p>
            <p> – Hiszen nem fogja azt Anica sem a fején, sem a nyakfüzérén viselni, hanem zsinegre
               akasztja, s szíve fölött fogja viselni, ott pedig kívülem senki sem találja azt
               meg.</p>
            <p> Onuc gazda nagyon szerette volna megmondani, hogy „ott ugyan, domnule, neked sincs
               semmi kereseted; mert nem beszéltél még afelől a pópával”, de csak nem merte még ezt
               az egyet előhozni.</p>
            <p> Anica pedig hálateljesen csókolá meg a Fatia Negra kezét, mint egy ajándékot kapott
               gyermek: nem azért az aranyért, hanem a határtalan bizalomért, amiben annak szerelme
               nyilatkozott, s rögtön előhúzva kis török kését, lyukat fúrt vele az aranyon, és
               felfűzte azt a vékony fekete zsinegre, a kis feszület mellé, melyet keblén viselt, s
               mindkettőt visszarejté oda.</p>
            <p> – No, domnule – szólt Onuc elbúsultan –, mármost, ha a fejeinket odatettük a leány
               kezébe, ugyan iparkodjunk ám, hogy meg ne haragítsuk magunkra!</p>
            <p> Erre bejött a próbamester, egy fekete palatáblán cifra számadást hozva elő, melyen
               pontosan ki volt hozva, mennyi tiszta aranyat adott át Onuc a pénzverdének, mennyit
               fog ez érni kivert pénzben, s ebből a pénzverde számára levonva három százalékot
               költségül, mit kell neki kapni érte?</p>
            <p> – Csak olvasd te, domnule – szólt Onuc a Fatia Negrához –, tudod, hogy én nem
               ismerek semmi írottat, de majd a fejemben kiszámítom, csak mondd meg előttem a
               számokat.</p>
            <p> – Százhetvennyolc font színarany, huszonegy karát kilenc grán tisztaságú, három
               százalék a költségekre. A mi aranyaink nemes tartalma huszonhárom karát, hat
               grán.</p>
            <p> Ezen bonyolódott számtani feladványt szépen megforgatta fejében az öreg, felnézve a
               padlásra, s szemöldökét felhúzva homlokára, s mire a Fatia Negra keresztülment az
               írott számadáson, ő is elkészült a fejében összevetettel, s a kimondott összeg az
               utolsó töredékig összetalált a táblára írottal.</p>
            <p> Azzal egymás tenyerébe csaptak, az alku rendében volt. – Mármost számláltasd ki a
               pénzedet a számvevőmesterrel, Onuc.</p>
            <p> – De te is itt fogsz lenni ugye?</p>
            <p> – Csak számláljátok ti ketten; nem csaltok ti meg engem.</p>
            <p> – De uram – erősködék az öreg –, pénz olvasva, asszony verve jó; légy jelen a
               kiszámolásnál.</p>
            <p> – Nem leszek biz én, öreg, ha felét nekem adod is a pénzednek, én nem hallgatom
               aranyaid pengését, mikor leányod szavát hallgathatom.</p>
            <p> (Vinne el a bányarém! – dörmögé magában Onuc. – Hiszen éppen az a nagy baj; csak ne
               félnék olyan nagyon tőled!)</p>
            <p> Azonban mégis jobban féltette utoljára aranyait, mint Anica két szemét, s ott maradt
               a pénzt számlálni a biztossal, mialatt Anica és a Fatia Negra egy kis mellékszobába
               félrevonultak. Míg annyi aranyat darabonkint megolvasnak, azalatt sok szerelmes
               történetet elmondhat két ember egymásnak.</p>
            <p> – Hol jártál egy egész hónap óta? – kérdé Anica, a kalandorfőnök térdén ülve. –
               Tudod-e, hogy milyen hosszú egy hónap? Holdfogyta, újhold, holdtölte, utolsó negyed;
               ezt én mind végignéztem, és egyszer sem láttalak. Hol voltál?</p>
            <p> – Külföldön voltam, ezekért az új gépekért, ezt nem bízhatja az ember másra.</p>
            <p> – Vannak-e külföldön is szép leányok? Nem lettél-e szerelmes beléjük?</p>
            <p> – Eredj! Ezt nem szokták kérdeni férfitól.</p>
            <p> – Miért nem?</p>
            <p> – Azért, mert férfi nem szokott rá felelni.</p>
            <p> – De ha akad leány, aki ezt tudni akarja?</p>
            <p> – Rosszul jár vele. Aztán már mit akarnál felőlem megtudni? Azt akarnád tudni, hogy
               én olyan <hi>szenes tuskó</hi> vagyok, akin rajtad kívül senkinek sem
               akad meg a szeme? Vagy azt akarnád hallani, hogy remetének öltözve vándoroltam végig
               hét országon, ahol asszonyhangot hallottam, lesütöttem a szememet, ahol rám
               mosolyogtak, keresztet vetettem magamra, és elfordultam? Vagy azt kellene hogy
               elmondjam: hogy itt egy szép szőke fehér állát csipkedtem meg jókedvemben; amott egy
               pár kék szem kacsintása után felejtettem magamat, meg emitt egy barna ölébe hajtottam
               le mámoros fejemet – s végre azzal tértem vissza, hét országon nem találtam szebb
               leányt az én bűbájos Anicámnál?</p>
            <p> A leánynak nem volt módja válaszolni és válogatni, mert száját lezárták csókkal, s
               ilyenkor az asszony is örömestebb hallgat.</p>
            <p> – Mert látod, én nagyon féltékeny vagyok – szólt, midőn szóhoz jöhetett. – Én nem
               úgy szeretek, ahogy más, hogy másról is tud gondolkozni. Én nem tudok egyébről
               gondolkozni, csak a te szerelmedről. Én nem vagyok soha sem éhes, sem szomjas, csak
               szerelmes; én nem vagyok soha fáradt, s észre sem veszem a munkát egész naphosszant,
               mert mindig szerelemről dalolok; én nem is álmodom soha egyébről, mint terólad; s nem
               kívánom soha tudni, mi történik az egész világon, csak azt, ami teveled történik.</p>
            <p> – Hát én gondolok most egyébre, mint terád? Nem százezrekkel megronthatnak most a
               másik szobában?</p>
            <p> – Igen. Tudom, hogy szeretsz, hogy az enyim vagy, mikor itt vagy. De annyit vagy
               távol! Hányszor nem látlak hetekig, egész hónapokig? Olyankor majd megőrülök; ki
               akarom találni, hogy hol jársz, mit csinálsz most, kivel beszélsz, aztán majd
               megbolondulok belé.</p>
            <p> – Bizony pedig azt, kedves lyánkám, nem jó volna megtudnod, hogy én olyankor merre
               járok, mert többet járok felvont puskák csövei előtt, mint szép leányok mosolygása
               között.</p>
            <p> – Te rablóvezér vagy, havasi csempész vagy harámbasa?</p>
            <p> – Valami a sok közül.</p>
            <p> A leány sebesen járó lélegzettel szólt:</p>
            <p> – Végy fel engem is a csapatodba!</p>
            <p> A Fatia Negra megdöbbent.</p>
            <p> – Vígy magaddal; én meg akarom veled osztani a veszedelmet, amelyben élsz, az
               éjszakai zivatart, melyben bujdokolsz, a sziklai odút, ahol leskelődve pihensz. Én
               oltalmazni akarlak, ha megtámadnak; ápolni, ha sebet kapsz, s veled együtt
               elkárhozni, ha te pokolra mégy.</p>
            <p> – Az nem lehet, Anica! Erre ne gondolj. Velem nem viszlek soha.</p>
            <p> – És miért nem? – kérdezé a leány, párducként villogó szemekkel.</p>
            <p> – Mert akkor én is féltenélek téged, s az aztán rossz volna mind a kettőnkre nézve.
               Csak maradj te apád házánál, ott jó helyen vagy magadnak is, nekem is.</p>
            <p> A leány kivonta kebléből az imént kapott aranyat és a feszületet.</p>
            <p> – Hallod, Fatia Negra! Apám azt mondta, hogy e hibásveretű pénz életedet kezembe
               adja. Tudod-e, Fatia Negra, hogy ez a feszület az, amelyre megesküdtem, hogy ha engem
               egyszer megcsalsz, én nem keresem, hogyan, mi úton, de eszeveszetten megöllek. Te
               fekete arc, fekete szem; érzed, hogyan ver ez a szív itt arcodhoz közel? Ezen a
               szíven nem jó feküdni két ilyen veszedelmes tárgynak; nesze, neked adom mind a
               kettőt.</p>
            <p> – Miért teszed ezt, Anica?</p>
            <p> – Csak te vedd el azokat, s tartsd magadnál, mert az őrangyalra mondom, azok rossz
               helyen vannak nálam; te engemet nem ismersz még.</p>
            <p> A leány sírva fakadt; a Fatia Negra csókkal, engeszteléssel alig bírta
               elcsillapítani, midőn az öreg Onuc bedugta az ajtón ősz, bozontos fejét, s
               közbeszólalt:</p>
            <p> – Én már ki vagyok fizetve, domnule, hát te ki vagy-e?</p>
            <p> A Fatia Negra megsimogatá a leány haját, orcáit, s fülébe súgá, hogy legyen
               nyugodt.</p>
            <p> Az öreg román türelmét nem állta már tovább a folt, biz az szétszakadt.</p>
            <p> – Domnule? – kérdé a főnöktől. – Vajon emlékeznél rá, ha szépen kérnélek, mikor volt
               annak a napja, hogy te férje lettél az én leányomnak?</p>
            <p> A Fatia Negra egy percig meglepetve állt, azután csendes, dörmögő hangon felelt
               neki:</p>
            <p> – Ha még egyszer eszedbe jut ezt a kérdést hozzám intézni, a fejed egy órával
               hamarább fog hazaérni, mint magad.</p>
            <p> Az öreg nem válaszolt erre semmit, megfogta a leánya kezét, s vitte magával; minden
               szemközt jövő munkásnak adott egy-egy aranyat borravalóul, s azon az úton, amelyen
               jött, ismét visszajutott a malomba.</p>
            <p> Lovaikat meglelték az égerfás szigetkében, s újra felültek rájuk. – Szép világos
               éjszaka volt; a Göncöl egészen megfordult már.</p>
            <p> Onuc azt mondá leányának, hogy lovagoljon elöl; paripája jobban szeret sietni; a
               vert aranyat most már kétfelé osztották.</p>
            <p> Mikor újra a Tyiatra Kalmanuj alá értek, az öreg halkan szólítá Anicát.</p>
            <p> A leány hátranézett, s látta, hogy az öreg hosszú puskáját éppen az ő fejének
               irányozza.</p>
            <p> Megrémülten tartá kezét arca elé:</p>
            <p> – Mit akarsz!</p>
            <p> – Ne félj semmit. Csak azt az aranyat akarom tőled visszakapni, amit a Fatia Negra
               adott. Az én fejemmel bolondok ne játsszanak.</p>
            <p> A leány rosszabbat sejtett, most már nyugodtan felelt:</p>
            <p> – Ne búsulj, visszaadtam azt már a Fatia Negrának. El sem hoztam.</p>
            <p> S mutatta apjának az üres zsinórt nyakán.</p>
            <p> – Azt okosan tetted – szólt az öreg, leeresztve puskáját. – Mehetsz odább.</p>
            <p> Hajnal hasadt, mire hazaértek. Amint Anica szobájába belépett, a szentkép alatt,
               mely ágya fejénél függött, találta már felakasztva mind a hibás aranyat, mind a
               keresztet, amit két órával elébb a Fatia Negrának adott.</p>
            <p> Ennek tehát csakugyan ördögökkel kell cimborálnia, ha látatlanul meg tudta őket
               előzni! (Vagy pedig más bejárását kell ismernie a barlangnak, s jó tolvajkulcsokkal
               ellátva lennie.)</p>
            <p> Anica nem szólt efelől senkinek; ismét elrejté a két amulettet keblébe, s most már
               büszke volt a Fatia Negrára.</p>
         </div>
         <div type="chapter">
            <head>Az erős Juon</head>
            <p> A világ előtt olyan megfoghatatlan sokszor, midőn azt mondják: ez a férj és ez a nő
               nem szereti egymást! Pedig milyen derék, szép emberek; hogy lehet az, hogy mégsem
               szeretik egymást? Egy-egy közbámulásban részesülő férfi saját házánál nincs szeretve.
               Hogy lehet az?</p>
            <p> Laknál csak egy fedél alatt vele, aki ezt kérdezed, látnád mindennap, hallanád
               mindazt, amit mond, látnád egészen közelről!</p>
            <p> Kevés nő az, aki házasság után nem veszt illúzióiból; üres lelkek megszokják ezt a
               veszteséget, vagy kölcsönbe veszik; a nemes lélek tűr vele és hallgat. Mi, férfiak,
               olyan kevéssé vagyunk hiúk a házasság után apró hibáinkat rejtegetni, pedig azok
               mindegyikének fölfedezése a nőre nézve egy kis csendes mártírium. Az önzés az ember
               húsával együtt él, annak éppen úgy nem lehet parancsolni, hogy újra ne nőjön, mint a
               körömnek, arra azonban gondunk van, hogy a kinőtt köröm ne legyen fekete, mert más
               ember szemét sérti, de az önzés körömfeketéjét elfeledjük tisztogatni. Észrevétlenül,
               akaratlanul úgy intézzük teendőnk, mulatságaink egész napi rendét, hogy az „én” az
               első személy, a „te” a második; nem gondolva arra, hogy ha mindenikünk kölcsönösen
               azt akarná, hogy a „te” legyen az első személy, az „én” a második, az milyen szép
               élet volna. Mint a rejtelmes páros csillagok járása, amiknek egyike nem a másik
               körül, hanem mindketten egy képzelt központ körül forognak. Talán ez a központ a
               szerelem.</p>
            <p> Hiszen a szerelem el is takargatja az apró bajokat, amik fájnak; de hát ahol az
               nincsen! Hol a gyermeket sírva vitték az oltárhoz, kétségbeesve a vőlegényi házhoz,
               undorral a közös „mensa et toro” mellé, aki aztán mentül közelebb jut az elválhatlan
               tárgyhoz, csodálatos természeti paradoxonképp annál nagyobb űr van kettőjük
               között.</p>
            <p> Hátszegi minden bensőség nélküli ember volt; udvariassága neje iránt nem volt egyéb,
               mint azon közhelyek ismétlése, miket jóravaló ember restell már nőnek elmondani,
               tudva azt, hogy azokat nagyon sokszor elmondták már.</p>
            <p> Igen ritkán is volt odahaza; néha hetekig sem látták Hídvárott, s mikor hazajött,
               rendesen víg társaságot hozott magával, akikben Henriette éppen semmi mulatságát sem
               találta. Ilyenkor aztán, hogy nejének kedvét találja, pompás ékszereket hordott
               számára, s Henriette-nek végtelenül fájt az, hogy őt ama mindennapi lények egyikének
               hiszik, akiknél a pompa minden vágyat kielégít. Sohasem tett fel egyet is azon
               ékszerek közül, járt közönséges, egyszerű ruhában, mint egy szegény polgárnő, s maga
               sem tudta akkor, mi végzetes ösztön sugallta szívébe az ellentétes lemondást.</p>
            <p> Azon hosszú napokban, midőn Hídvárott egészen magára és korán letarolt lelke
               gondolataira volt hagyva, néha késő estig elsétált egyedül a várkert alatti park
               árnyékos útjain, hallgatva a mezőn dolgozó leányok danáit.</p>
            <p> A park végében volt a templom, azon innen egy kis tisztás hely, karókkal bekerítve,
               ami káposztáskertnek volt használva. Valami szegény emberé lehetett.</p>
            <p> Ez a szegény ember volt a pópa.</p>
            <p> Henriette sokszor látta őt, egy magas, ősz szakállú férfit, hosszú fekete
               talárjában, a kis kertbe sietni; ott a tisztelendő férfi hosszú kabátját levetve,
               kapát vett elő, és dolgozott késő estig.</p>
            <p> Henriette eleinte azt hitte, hogy ezt tán csak dietétikai mulatságból teszi, hanem
               azután, hogy másnap és harmadnap és a nap minden órájában ott találta, ahogy látta,
               mint törli az izzadtságot forró délutánokon homlokáról a pópa, hogy szakasztja félbe
               a munkát kifáradtan, kapájára támaszkodva, míg kipiheni magát, akkor meggyőződött
               róla, hogy ez a munka nem mulatság, hanem keserves napszám.</p>
            <p> Ez előtte egészen új tünemény volt, hogy a lelkész is kézi munkával törje magát;
               kinek a lelkek táplálékáról kellene gondoskodni, az saját teste táplálékáról
               gondoskodni legyen kényszerítve.</p>
            <p> Sokszor szerette volna ezt megtudni tőle; de hiszen ő itt idegen volt, nem értett
               annak a nyelvén; míg egyszer a pópa, észrevéve az úrnőt a kerítésen át, igen szép
               tiszta magyarsággal jó napot kívánt neki, s azáltal tudatta, hogy ő érti az urak
               nyelvét.</p>
            <p> Henriette kérte az öreget, hogy hagyja abba a munkát, s jöjjön át hozzá.</p>
            <p> – Az nem lehet, nagyságos asszonyom, a nagyságos úr megtiltotta az udvarán
               megjelennem.</p>
            <p> – Miért?</p>
            <p> – Mert mindig alkalmatlankodom neki.</p>
            <p> – Mivel?</p>
            <p> – Mindenféle koldulásokkal. Majd a templom tetejét bontja meg a szél, majd a
               harangláb törik ki; egy esztendeje már, hogy az iskola leégett, azóta a falait
               benőtte a bogáncs, a dászkál is odábbállt, nincs, aki a gyerekeket tanítsa; aztán
               felnőnek zsiványoknak, tudatlanoknak; csak az uraság vallja kárát.</p>
            <p> – De hát miért nem hozzák mindazt rendbe?</p>
            <p> – Mert a köznép renyhe, iszákos, a nagyságos úr pedig fösvény.</p>
            <p> Henriette nagyot bámult e szónál az öregre.</p>
            <p> – Úgy van, fösvény. Én nemigen válogatom a szót, mert én pap vagyok, és tudok
               koplalni. Aki pedig koplalni tud, az fel van mentve a hízelkedés terhétől, megmondtam
               én azt a nagyságos úrnak szemébe is; azért is tiltott ki a kastélyból.</p>
            <p> Henriette nem bírta a beszélgetést tovább folytatni a pópával, annyira felzavarta
               kedélyét az a gondolat, hogy Hátszegi fösvény. Az, aki százezreket fáradság nélkül
               beseper, és könnyelműen ismét szétszór, tud visszautasítani embert, ki az Isten háza,
               a népnövelde számára koldul. Jaj annak, aki a közügyeket koldulni hagyja! A pap
               napszámbul él, a nép azután természetesen rablásból.</p>
            <p> A hölgy hirtelen félbeszakítá a beszédet, jó éjt kívánt a pópának, s visszatért a
               kastélyba.</p>
            <p> Este fölkeresé férjét; az fáradtan jött meg éppen akkor a vadászatról.</p>
            <p> – Egy kérésem volna önhöz.</p>
            <p> Hátszegit meglepte ez a szó. Első kérése volt ez a nőnek a férjtől.</p>
            <p> – Parancsoljon velem. Minden, amit kigondolt, már annyi, mintha teljesítve
               volna.</p>
            <p> – Én szeretném ennek a népnek a nyelvét megtanulni, mely közt lakunk. Olyan vagyok
               itt közte, mintha süketnéma volnék.</p>
            <p> – Az nem nehéz. Az oláh nyelv könnyen ragad, kivált arra, aki franciául vagy latinul
               ért.</p>
            <p> Henriette mélyen elpirult, nem tudta, célzás volt-e ez, tud-e Hátszegi valamit
               arról, hogy ő latinul ért.</p>
            <p> – Óhajtanék mestert járatni hozzám, ki útba vezessen; a helybeli pópa alkalmas volna
               erre.</p>
            <p> Hátszegi szemöldei egy percre összevonultak.</p>
            <p> – Nem szegem kedvét. Az az ember ugyan egyetlenegy a világon, aki nekem megtorlatlan
               gorombaságokat szokott mondani, házamnál és házamon kívül, ahol elöltalál; aki néha
               megteszi, hogy kastélyom falára veres krétával egész mondatokat ír fel Nehémiás
               prófétából; akit én innen örökre kitiltottam; és szavamat adtam rá, hogy ha udvaromra
               beteszi a lábát, az ablakon vettetem ki; de hogy lássa ön, mennyire szófogadó
               szolgája vagyok, még csak le sem beszélem e kívánságáról, azt sem mondom, hogy
               válasszon más nyelvmestert; hanem rögtön küldök érte, s meghívatom magamhoz. Lássa
               minden ember, hogy az én házamnál – nőm az úr.</p>
            <p> Lénárd kezet csókolt nejének, és távozott.</p>
            <p> Henriette azon kezde gondolkozni, hogy e férfinak talán mégis van szíve, s e szív
               fölött neki hatalma.</p>
            <p> Másnap reggel már hívatva volt a lelkész. Margari közölte vele a nagyságos asszony
               kívánságát, ki a román nyelvet óhajtja megtanulni, s majd torkán akadt a szó, midőn
               ki kelle mondania, hogy ezért száz pengő forintot fog kapni havonkint. Száz pengőt
               havonkint egy olyan nyelvért, amit csak a parasztok beszélnek!</p>
            <p> Rubán Tódor, ez volt a lelkész neve, rögtön ott termett a hívatásra; bevezették az
               úrnőhöz. Derült, őszinte arcú öregember volt a pópa; szép hosszú fehér haja tömött
               fürtökben borult egyszerű fekete ruhájára, mely nagyon viseltes volt már.</p>
            <p> Henriette nem bírta megakadályozni, hogy az öreg lelkész kezet ne csókoljon
               neki.</p>
            <p> – Nem a szolga alázatossága ez úrnőjéhez – monda a lelkész –, hanem a nép
               pásztorának tisztelete az angyalok iránt, kiket az ég, ingyen kegyelméből leküldöz
               hozzánk néha a földre. Ne vegye ezt bóknak, nagyságos asszonyom, avval én nem vagyok
               nagyon adakozó, de kénytelen vagyok önt e néven nevezni: én jól tudom, hogy engem nem
               azért tisztelt meg ily nagy jövedelmű és kevés fáradságú hivatallal, mintha a kívánt
               tudományra különös szüksége volna, mert hisz a nép nyelve ingyen is ráragad az
               emberre, megtanulják azt az urak tanító nélkül is, de elismertem az áldást hozó
               jóakaratot, ily módon segíthetni elárvult népünk lelki mívelődésén; mert én bizonyára
               ezután sem fogom egyszerű málékenyeremet ízletesebbel felcserélni, hanem nagyságod
               ajándékát fordítom arra, ami Istené és a népé, akik minálunk a legszegényebbek.</p>
            <p> E nap óta azt hivé Henriette, hogy neki magasabb hivatása van Hídvárott lenni; hogy
               a végzet azért törte meg szívét, azért hagyta megfagyni érzelmeit, azért küldte őt
               ide, ahol számára nincsen élet, hogy védangyala, megmentője legyen egy elhagyatott
               népnek; s azontúl nem talált kedvesebb mulatságot, mint faluról falura járni néha a
               pópa társaságában, máskor csak egy csatlóstul kísérve; akárhányszor pedig egészen
               egyedül, ott sorba látogatott templomokat, lelkészeket, mint valami esperes;
               kikérdezte bajaikat, segített rajtuk, pénzt adott iskolák építésére, szent könyveket
               osztogatott ki; összeszedett mindenféle elhagyott árva gyermekeket, azokat hazavitte,
               oktatásban, ápolásban részesíté; egész kisdedóvót alapított a vidék apróságai számára
               Hídvárott, s arról nagy szenvedéllyel szokott értekezni a pópával; ahhoz nagy bajjal
               alkalmas nevelőt szereztek, Margari barátunk ajánlatát erélyesen visszautasítva, ki
               ezt a hivatalt is képes lett volna betölteni – illendő honoráriumért; és mind ez a
               nemes emberbaráti szenvedély Hátszeginek roppant sok pénzébe került; de aki azért
               soha szót nem tett miatta.</p>
            <p> – Gyermek még, hadd játsszék. – Ezt szokta válaszolni, ha Margari vagy Clementine
               árulkodtak előtte Henriette-re, hogy már megint zálogba küldte Fehérvárra az
               ékszereit, hogy néhány oláh poronttyal többet tanítson meg kesztyűben járni.</p>
            <p> Még maga a báró utasítá a tőzsért, kihez Henriette ékszereit zálogba szokta küldeni,
               hogy rendesen négyszer annyit adjon rájuk, mint amennyit érnek, ő megtéríti. S azután
               ismét új ékszereket hordott nejének.</p>
            <p> Hisz ez valódi szeretetre méltó ember.</p>
            <p> Egy napon Henriette a szomszéd Ravacselbe lovagolt át, hogy ott egy szegény beteg
               oláh asszonyt meglátogasson, kinek azelőtt néhány nappal orvosságokat is küldött.
               Ezeket persze az be nem vette, hanem a kuruzslóval kenette meg a gyomrát valami
               jótékony kenőccsel, aminek az az erős sikere lett, hogy belehalt; mire Henriette
               odaérkezett hozzá, már akkor végvonaglásaiban vala. Henriette magánkívül volt; mint
               mikor egy valódi orvos gyógyrendszerébe mások belekontárkodnak; segíteni ugyan nem
               tudott rajta, mert a nő mégiscsak meghalt, de legalább gondoskodott illendő
               végtisztességtétele felől, s eközben úgy elkésett, hogy már akkorra szépen fenn volt
               a holdvilág, mire Hídvár felé visszafordult.</p>
            <p> Egyedül volt lóháton; mindössze egypár óra volt a távolság a két helység között,
               ilyen rövid útra nem tartotta érdemesnek kísérőt hordani magával; különben is mitől
               félhetett: hisz amióta ő e vidéken él, azóta nincsen itt rossz ember; aki csak
               találkozik vele úton-útfélen, mind kezet csókol neki.</p>
            <p> Ismét egyedül indult hazafelé. Az út kanyarogva visz a völgyben mindenütt, azért
               hosszabb, mintha torony irányában menne a hegyeken keresztül. Hogy azonban Hídvárnak
               Ravacseltől van egy rövidebb útja, melyen öszvérek és poroszkalovak is szoktak járni,
               azt többször hallotta a parasztoktól, s ezúttal jónak látta ezt az utat keresni fel,
               nehogy az éjszaka ott lepje a völgyben.</p>
            <p> Csakhogy ami út jó az öszvérnek és a poroszkának, azt nagyon válogatja a jóféle
               angol paripa, mely nem szereti az egyik körmét a másik nyomába rakni; azután meg száz
               lépés a síkon sokkal rövidebb út, mint huszonöt a meredeken. Ezt erősen tapasztalá
               Henriette, mire a hegyi út tetejére felért, mert paripája egészen átizzadt, és
               reszketett a nehéz fáradságtól. Hegyi utakra nem ilyen lovakat szokás használni;
               valami kis mokány paripa tréfának vette volna az egészet, s szót sem tett volna
               érte.</p>
            <p> Pedig az út terhesebb része még a lejtőn kezdődött, egyiránt fáradságos lóra és
               lovagra nézve; az ösvény meredeken hanyatlik alá, rohanó záporoktul mélyen kimosva; a
               görgeteg kő csúszik, gurul a ló lábai alatt, s előtte, utána csörtet nagy robajjal,
               néhol félöles rovátkokon kell aláugratni; Henriette vette észre paripáján, amint az
               füleit hegyezé, serényét felborzalta, s nyugtalanul prüszkölt és rázkódott, mennyire
               osztja az úrnője félelmét.</p>
            <p> Végre egy gonosz helyre jutottak, hol az út egyik oldalán éktelen mélység nyílik
               meg, míg másik felől meredek sziklafal emelkedik, annyira közel az ösvényhez, hogy a
               nyeregben ülőnek félre kell hajtania a fejét, hogy a kőbe ne ütközzék, s a keskeny
               ösvényen a lónak éppen csak az egyik lábát letenni van hely.</p>
            <p> Egy percre a paripa megállt, mintha átallna e veszélyes ösvényre lépni; azonban
               visszafordulni éppen nem lehete, s előbbre kelle mennie.</p>
            <p> Henriette borzadozva néze le az alatta tátongó mélységbe, mely felett, féloldalt
               ülve a lovon, egészen függni látszott, s nagyott sóhajtva mondá magában: ha ide le
               találnánk bukni!</p>
            <p> Alig gondolta ezt ki, amidőn a félénk paripa hátulsó lába megcsúszik, s abban a
               pillanatban ló és lovagnő lebukik a mélységbe.</p>
            <p> Henriette tisztán eszméleténél volt az egész esés alatt; látta azt a rövid percig
               tartó rohamot, mely alatt paripája az örvény sziklafalához súrlódva csúszott alá; a
               sebes súrlódásban leszakadtak a nyereg hevederei; egy percig valami kinyúló bokor
               fenntartá a rohamot, a másik percben a nehéz paripa terhével keresztültörte azt, s
               még alább zuhant. – Azonban Henriette egyszerre mindkét kézzel megragadá a bokor
               gyökereit, s ott maradt rajta.</p>
            <p> A ló még alább esett, s hanyatt fordulva két szikla közé szorult, ahonnan azután
               szerencséjére nem bírt kivergődni, mert ha még alább esik, agyonzúzza magát.</p>
            <p> Henriette még mindig eszméleténél volt.</p>
            <p> Két kezével a bokor gyökerébe kapaszkodva érezé, hogy ereje nem soká fogná kitartani
               e feladatot; azonban bal lába szerencséjére még mindig a kengyelben volt, s a nyereg
               és kengyel szinte fennakadt a bokor csutakjain, mik azt a paripa hátáról letépték; e
               kínos helyzetben az jutott eszébe, hogy ideje maradt imádkozni, Istennek ajánlani
               lelkét, s azután nyugodtan nézni a halál szemébe. Innen úgysem menekülhet meg, mert a
               hely távol van minden emberjárástól; éjszaka következik; a bokor lassankint engedni
               fog terhe alatt; az elveszés bizonyos.</p>
            <p> Azonban ha az úrnő elmulasztá segélyért kiáltani, annál hangosabban tevé azt a
               megszorult paripa. Hanyatt fordulva, beékelt helyzetéből ki nem tudva szabadulni,
               folytonosan hallatá azt a rémületes bőgést, melyet a kevésszavú nemes állattól olyan
               ritkán hallani, csak nagy, borzasztó veszély közepett; akik ilyen állati vészkiáltást
               hallottak paripától, azok el fogják ismerni, hogy az borzasztóságban fölülmúl minden
               emberi rémordítást.</p>
            <p> Néhány perc múlva úgy tetszék Henriette-nek, mintha a mélység fenekéről emberi
               kiáltás visszhangzanék fel, s alátekintve, a holdfénynél egy sötét alakot pillanta
               meg, ki szikláról sziklára ugrálva, mint a zerge, majd ismét egyik rovátkról a
               másikra kapaszkodva közeledett a veszélyes ponthoz, ahol ő függött.</p>
            <p> Lehetetlennek tartá az ember törekvését. A meredek falon alig volt egy-egy látható
               hasadás, melybe megkapaszkodhassék, s ha eljuthatna is hozzá, mit segítene rajta
               vele, hogy szabadítaná meg onnan?</p>
            <p> A férfi azonban egyre közelebb ért; már ki lehete venni kecskebőr ködmenét, széles,
               magas süvegét, borotválatlan arcát, mikről a havasi kecskepásztorra ismerni.
               Bámulatos volt ügyessége és testi ereje, amint néha lábujjhegyre felállt, hogy egy
               magasan feje fölött látszó sziklarepedést elérjen, melyet alig bírt ujjai hegyével
               megragadni, s a következő pillanatban már felhúzta magát fél kézzel, s lába hegyét
               illesztve a párkányba, új lépcső után nézett.</p>
            <p> Egy ölnyire Henriette alatt éppen egy jókora kiálló kőszeglet volt, melyen egy egész
               emberláb bízvást elférhetett. Henriette egy perc múlva azon a helyen látta állni a
               pásztort. Éppen egy öl magas volt a férfi, fejével elérte Henriette kengyelét.</p>
            <p> Nyájasan mosolyogva tekinte fel rá, mintha csak lováról lesegíteni jött volna
               ide.</p>
            <p> – Norok bun, domna! (Jó estét, asszonyom.)</p>
            <p> (Még eszébe jutott neki abban az állapotban jó estét köszönni.)</p>
            <p> – Egy kicsit félrelépett a ló, asszonyom, de már nem tesz semmit. Kérlek, lépj ide a
               vállamra; ez a bokor nem soká tart, mert csak boróka; gyönge a gyökere.</p>
            <p> Henriette tétovázott. Tán csak nem képzeli az az ember, hogy őt a vállán
               leviheti.</p>
            <p> – No, lépj ide, asszonyom, ne félj semmit. Leviszlek én innen könnyen. Óh, hányszor
               teszek én ilyen utat a mélységbe esett gödölyéimért, egynek sem szabad ott veszni; s
               te nem vagy nehezebb egy kecskegidónál, én tudom.</p>
            <p> Henriette önkénytelenül engedett; leszállt a férfi vállára; – arra az fél karjával
               átölelte, s úgy emelte le, hogy a delnő vállára ülhetett.</p>
            <p> – De hogy akarsz velem együtt innen lejutni most?</p>
            <p> – Csak bízd azt rám, asszonyom. Lejutni könnyű, csak feljönni mesterség.</p>
            <p> Azzal szabadon maradt kezével felnyúlt az összetört bokor maradványáért, Henriette
               bámulva látta, hogy a bokor, melynek gyökerei az ő terhe alatt le nem szakadtak, a
               férfi kezének egy csavarintására elválnak a sziklarepedéstől. Mit akarhat azzal?</p>
            <p> A pásztor csak arra kérte a delnőt, hogy ne féljen semmit, mert hiszen semmi bajuk
               sem történhetik, s azzal a kitépett bokrot, mint egy paripát maga alá véve, s fél
               kézzel a sziklához nyomva, hátát a falnak vetette, s hirtelen két lábát
               szétterpesztve, alá hagyta magát csúszni a meredek falon.</p>
            <p> Henriette most elsikoltá magát, azt hitte veszve van. A másik percben már szilárd
               helyen állt a pásztor, s mosolyogva tekinte fel rá:</p>
            <p> – Ugye, nem történt semmi bajunk? Óh, sokszor utaztam már én így, ez csak játék,
               csak <hi>szánkázás!</hi>
            </p>
            <p> Szánkázásnak nevezte egy fenyőbokor segélyével öt ölnyi mélységű sima falon
               alárohanni!</p>
            <p> Onnan már könnyű volt az örvény aljára levinni az úrnőt, a mélység alja eleven
               pázsittal volt benőve; oda leülteté őt.</p>
            <p> – Így, domna, ne félj, nem lesz semmi baj. Mindjárt visszajövök megint.</p>
            <p> Azzal ismét felkapaszkodott a beékelt paripáig. Henriette bámulva nézett utána:
               vajon mit akarhat azzal?</p>
            <p> A férfi odaérve a kétségbeesetten kapálózó paripához, elébb annak lábait egyenkint
               elfogdosá, azután gúzzsal mind a négy lábát jó erősen összekötözé. Akkor az
               összekötözött lábaknál fogva nyakába ölté az állatot, s egy hatalmas rántással
               kirántá gyámoltalan helyzetéből; – és lehozta azt is a völgybe. Ott kioldá lábait,
               talpra állítá, megveregeté, s mosolyogva monda Henriette-nek:</p>
            <p> – Derék egy úri ló! Kár lett volna ott hagyni veszni.</p>
            <p> – Te elbírtad azt a válladon? – kérdé Henriette csodálkozva.</p>
            <p> – Nem nagy dolog! Aligha van négy mázsa. A múltkori medve ötödfél volt; aztán azt
               elébb agyon is kellett verni; úgy hazavinni. Hiszen tudod, asszonyom, én vagyok az
               erős Juon: – Juon Táre!</p>
            <p> Ezt olyan önérzettel mondá a pásztor, mintha a világ minden részéből odejövőnek
               kellene azt tudni hírből, hogy itt lakik az erdők között az erős Juon.</p>
            <p> Henriette bámulatából azonban vevé észre, hogy ő még nem hallott felőle semmit.</p>
            <p> – Te nem tudod még, domna, hogy én ki vagyok, de én tudom, hogy te ki vagy. <hi>A dumnye barbatu,</hi> az urad sokat találkozott már velem, az ismer
               jól. Az még csak olyan erős ember a világon, mint én vagyok. Sokszor birkózott velem
               itt a gyepen, – fogadásbul. Egyikünk sem bírta a másikat földhöz vágni. A nagyságos
               úr mélyebben tudja a fába vágni a fejszét, mint én, de én meg többet tudok emelni,
               mint ő; a nagyságos úr ököllel le tudja ütni a bivalyt, de én meg agyon tudom fojtani
               a medvét: hanem egymással nem bírunk. Sokat verekedtünk: Tudod, asszonyom, csak
               tréfábul, csak játékbul; – az nem jó volna, ha mink egyszer haragbul verekednénk: az
               rettenetes volna.</p>
            <p> E beszéd közben Juon ügyesen összetoldozá a szétszakadt nyeregszerszámot és kantárt;
               felnyergelé a paripát, mely még mindig reszketett mind a négy lábán; lemosta fejéről
               a véres tajtékot, megtörlé a zsúrlódás okozta sebeket, s biztosítá úrnőjét, hogy
               ismét lovára ülhet; innen egy negyedóra alatt kivezetheti a járt útra, s félóra alatt
               Hídváron leend.</p>
            <p> A völgy rejtekeivel ismerős pásztor, a ló kantárát fogva elöl, bizton vezeté ki
               úrnőjét a hegyek nyílásaig, ahol a járt úttal ismét összetalálkozának.</p>
            <p> Ott a pásztor megcsókolá úrnője kezét, s elvált tőle.</p>
            <p> – Nekem innen vissza kell mennem, mert várnak reám.</p>
            <p> – Kik?</p>
            <p> – Kecskéim és feleségem.</p>
            <p> – Nőd is van? Szereted?</p>
            <p> – Szeretem-e? – szólt büszkén a pásztor: s halkan tevé utána: – Olyan szép, mint te
               vagy! – Buna nopte, domna!</p>
            <p> Azzal nem várva több kérdést, visszafordult az erdőbe, s sebes ugrásokkal eltűnt,
               szökellve.</p>
            <p> A paripa igyekezett hazafelé. Egyre nyerített; tán menekvési örömében.</p>
            <p> Henriette mélázva gondolkozott az elmúlt óra eseményeiről: halálveszélyes helyzete,
               a csodálatos segítő és az asszony, akit olyan szépnek mond az erdők lakója!</p>
            <p> Csak midőn kapuja előtt állt, akkor jutott eszébe, hogy megmentőjét minden jutalom
               nélkül bocsátá el magától, még csak egy „multiemescut” (köszönöm) sem küldött
               utána.</p>
            <p> Férje nem volt honn. Nem kellett tartani terhes kérdezősködésektől, amikre leginkább
               paripája sebei, szétszaggatott szerszáma és saját tépett öltönyei sok okot
               szolgáltathattak volna. Nem szólt az egész esetről senkinek. Hanem alig várta, hogy
               jöjjön a reggeli óra, melyben Rubán Tódor fel fog jönni a kastélyba, hogy tőle a Juon
               Táre felől kérdezősködhessék.</p>
         </div>
         <div type="chapter">
            <head>A geinai leányvásár </head>
            <head>(Rubán Tódor regéje az erős Juonról)</head>

            <p> Hinné-e azt nagyságod, itt a meleg kandalló mellett ülve, születésétől fogva azon
               úri kényelemhez szokva, hogy minden parancsszavát külön cseléd siessen teljesíteni,
               minden szobája szőnyegezve legyen, s minden ételhez, italhoz másféle kést, villát és
               poharat lásson felterítve, hogy vannak emberek a világon, akik nem tudják, hogy mi az
               a födél alatt alvás, akik nem ismerik a vetett ágyat, nem ismerik az evőeszközöket,
               de még a kenyeret sem, és talán mégis boldogok?</p>
            <p> Pedig itt közelünkben élnek; nem kell miattuk az óceániai szigetek vad lakóira
               gondolnunk; elégszer látjuk őket; nagyságod hallhatja innen erkélyéről búskomor
               furulyáik dalát, kivált esténkint, mikor a kecskenyájak a mély völgyekbe térnek
               vissza.</p>
            <p> Az ilyen pásztorember sohasem él födél alatt; sem télen, sem nyáron; földesura
               kecskenyájaival minden tavasszal beszámol, ami szaporodás van benne, annak fele az
               övé, azontúl nem beszélnek egymással, hogyan él meg ott a havasok közt nyájaival
               együtt, mivel táplálkozik, hogyan védi magát zivatar, hófergeteg ellen, s azután az
               erdők fenevadai, a medvék, farkasok ellen, szenved-e, s van-e, aki ápolja ott, miről
               gondolkozik tenger időkön át, álmodik-e valamiről éjjel, vagy talán még szerelmes is,
               arról nem tudakozódik senki.</p>
            <p> Ez a Juon, akit nagysád meg akar ismerni, ilyen kecskepásztor. Valaha talán többet
               is fogunk felőle hallani, mert az ő élete nagyon regényes.</p>
            <p> Csak egy esetet mondok el belőle.</p>
            <p> Volt itt a vlaskucai határban egy gazdag pakulár, ki valami verespataki bányarészből
               valaha sok aranyat összetakarított, nem is nevezték másnak, mint a „gazdag
               Misule”.</p>
            <p> Ennek volt egyetlenegy szép leánya, Marióra, arról már van nagysádnak fogalma, hogy
               milyenek az oláh szépségek. Szobrász nem gondolhat ki magának szebb ideált. A
               Hátszegvidék különösen gazdag ilyenekben, s ha ennyi szép alak között egynek mégis
               kitűnően híre futamodik, azt azután még a szomszéd vármegyékből sem restellik a
               magyar urak felkeresni, s ha lehet, szót váltanak vele; de nem mindig lehet, mert az
               oláh, mikor kaputos idegeneket lát az utcán, a csúfját állítja ki az asszonyainak az
               ajtóba, hogy mentül hamarább menjenek odább.</p>
            <p> Marióráról mindamellett beszéltek még Aradon is; s ha jöttek távol földről való urak
               a Gyecárt vagy Krivádiát látogatni, félretértek Vlaskucára is, hogy az öreg Misule
               házánál megpihenhessenek, ahonnan pedig éppen semmi szép kilátás nem volt, csupáncsak
               Marióra szép szemeibe.</p>
            <p> És ez a csodaszép leány nem szeretett mást, mint a szegény kecskepásztort, Juont,
               akinek egy szűrén, egy baltáján kívül semmije sincsen.</p>
            <p> A gazdag Misule természetesen tudni sem akart e szerelemről, hanem volt neki egy
               hatalmas komája, Külső Fehér vármegyében, Tóbica Gligor, nemes ember, falu hadnagya,
               ahhoz akarta adni a leányát.</p>
            <p> Juonról azt híresztelték el, hogy boszorkánymester. Persze Misule felesége költötte
               rá, amért úgy meg tudta igézni a leányát. A sok mendemonda között azt is ráfogták,
               hogy a fenevadakat meg tudja babonázni, ért a nyelvükön, s tud velük mindenféléről
               beszélni, s nem fél tőlük. Hogy sokszor látták farkasokkal, medvékkel beszélgetni a
               gubájára letelepedve, ő ült az egyik végén, a medve a másikon.</p>
            <p> Az volt benne az igaz, hogy Juon egyszer, amint kecskéit őrzé, egy barlang szűk
               nyílásán át valami fájdalmas nyöszörgést hallott: volt bátorsága bemenni, hogy
               megnézze mi az, s talált ott egy nagy anyamedvét, mit valami távoli hajtóvadászaton
               halálra sebzettek, s mely az ónnal vérző belsejében idáig elhurcolta még magát. A vén
               medve mellett volt még egy kis szopós kölyök, mely anyja vérző sebét nyalogatta.</p>
            <p> Juon megszánta a kis gyámoltalan árvát, s midőn másnap már nem hallatszott a
               fájdalmas nyögés a barlangból, bement érte: ott találta akkor is megdermedt anyjának
               hullája mellett kuporogva; bizonyosan ott veszett volna az is. Akkor Juon pártul
               fogta a kis bocsot, s ölébe véve, egy szelíd kecskeeméhez vitte szoptatóba. A kis
               fenevad szelíd állatok tején, emberi ápolás alatt nőve fel, egészen hozzászokott
               gazdájához; a medve különben is természettől fogva nem vérengző állat. Együtt
               járt-kelt vele és a nyájjal, segített neki a kecskéket összeterelni este, unalmas
               napokon át eljátszódott vele, bukfenceket hányt előtte, amikhez a medve pompásan ért,
               vagy magas fákra kapaszkodott fel, leereszkedtében az egész fa héját lehántva
               rettenetes körmeivel. Éjszaka ott aludt mellette, s könnyebb volt neki, ha az orrát
               odatehette gazdája ölébe. Ha falatozásra került a dolog, leült Juon mellé; tudta,
               hogy minden második falat sajt az övé. Azt is megtette, hogy a bogrács alá fát is
               hordott a tűzre, mikor kukoricapuliszka főtt benne, s elég volt neki egyszer a száját
               megégetni, hogy többször bele ne kóstoljon; ő meg aztán cserébe vadmézet kutatott az
               erdőben, amihez finom szaglása van, s rávezette Juont a közös zsákmányra, nagy
               melegben hordta utána a gúnyáját, egy bundával több vagy kevesebb, nem tett rá nézve
               különbséget. Juonnak nem volt más, akivel beszélne, mint a medve, s ha az ember az
               állatokkal egész komolyan beszél, azok utoljára megértik. Amellett azt is
               tapasztalhatá a medve rosszkedve perceiben, hogy Juon ökölre is van olyan hatalmas,
               mint ő, ha netán háládatlanul lázadást merne megkísérteni ellene.</p>
            <p> Ezért hitték Juon felől, hogy az erdei vadakkal egyetért, s ha akarja, ha
               megharagítják, rá tudja őket a szomszéd nyájakra uszítani; maga is sokszor átváltozik
               szakállas farkassá, medvekirállyá, s úgy csatangolja be a havasok rengetegeit.</p>
            <p> És ezt az embert szerette Marióra.</p>
            <p> Van ezen a vidéken egy sajátságos népszokás: <hi>a leányvásár.</hi>
            </p>
            <p> A bihari havas szomszédjában áll a Geina orom; ilyenkor az is zöld, mint minden
               erdélyi havas, ha a hó letisztul róla. A mély völgyeket patakok járják, miknek
               menetét kiismerni a haragoszöld égerfa pagonyokból, a hegyoldalak rengeteg
               bükkerdőkkel vannak terítve, feljebb szálfenyők kezdik elfoglalni a tért, utóbb
               ezeket is felváltja a mostohább rokon, a borókafenyő, mentül feljebb, ez is annál
               alacsonyabb, mindjobban a földhöz lapul, utóbb csak az áfonya csenevész még az
               ormokon, végre az is elhagyja a tért, s nincs más a tetőn, mint aszú fű, mely
               esztendőben csak egy hétig zöld, azontúl vagy száraz, vagy hó alatt van.</p>
            <p> Bizonyosan mondhatom, hogy ezen a helyen még madár is ritkán jár.</p>
            <p> Hanem az olyan magamforma ember nem hagyja azt látatlanul, kivált fiatal, gondtalan
               éveiben, mikor még elég megtudnia azt, miszerint van valami csodálatos hely, ahova
               nagy fáradsággal juthatni el, hogy azt felkeresse.</p>
            <p> Itt találkoztam több év előtt Juonnal. Ő maga naphosszant eláll ott a hegytetőn,
               botjára támaszkodva, míg medvéje a völgyben málnát szed, s a kecskéket őrzi, nem
               elszökéstől, hanem más fenevadaktól.</p>
            <p> A kilátás valóban fölséges innen. Egyfelől a vulkáni hegyláncot látni, másfelől
               Kolozsvár környékét, a gyulai havasokat, nyugotra pedig előttünk terül a sík
               Magyarország, ködös rónáival mintegy beleolvadva az égbe.</p>
            <p> – Mit nézesz itten naphosszant, Juon? – kérdezém egyszer a kecskepásztort, kit
               reggel és este, jövet-menet ott találtam egy helyen állva.</p>
            <p> – Milyen sok ember lakik itt alant – felelt ő –, és az mind be van zárva.</p>
            <p> Képzelni, milyen fejedelemnek tartja ő magát, aki nincs négy fal közé bezárva
               soha.</p>
            <p> – Vannak a síkon is emberek – mondám én neki –, akik a szabad ég alatt élnek.</p>
            <p> Fejet csóvált a pásztor.</p>
            <p> – Rab az, aki a rónán lakik.</p>
            <p> Egy napján az esztendőnek nagyon élénk szokott lenni a Geina. Szent Iván-napra
               következő szombat este eljőnek Rézbányáról, Topánfalváról a mézeskalácsosok, lóhátra
               rakott mézes bábjaikkal, méhseres és pálinkás csobolyóikkal, és sátorokat vernek a
               tisztáson, másnap aztán tele van a hegytető vidám néppel, ekkor tartják a hírhedett
               leányvásárt.</p>
            <p> Távolról, közelről összejönnek a leányos anyák felcicomázott eladó lyányaikkal, akik
               egyúttal minden hozományokat is bemutatják; felfűzött arany, ezüst pénz nyakukban,
               cifra szövött kendőik a lovak oldalára akasztva, töltött párnák, festett ládák a
               nyeregben; azokat ott sorban lerakják a sátorok alá, mint valami igazi vásárban, s
               azután jönnek a vevők, nyalka házasulandó legények, nézegetik a portékát, szóba
               ereszkednek vele, alkusznak és odább mennek, ha nem bírtak megegyezni. Némely leányt
               nagyon rátartanak, másikat az első kérőnek odaadják, s akinek párja akadt, azt azután
               szép furulya- és csimpolyaszóval lekísérik a legközelebbi kalugyerig, aki aztán hit
               szerint szentesíti ezt a frigyet.</p>
            <p> Nagysád mosolyog e szokás felett, itten pedig ez nagyon természetes magyarázattal
               bír; a havasok lakói pásztori életmódjuk mellett oly távol laknak egymástól, hogy a
               legközelebbi szomszéd félóráig sem jut el szomszédjához. Amellett a fiatal leányok
               otthon ülnek, a fiatalság csak egyszer látja egymást esztendőben, a geinai
               leányvásáron. A férjes asszonyoknak már aztán szabad a búcsúkra is eljárni, de a
               leány otthon marad.</p>
            <p> Persze, hogy az olyan hírhedett szépségeknek, mint Marióra, nem lett volna szükség
               éppen a Geinára vándorolni, hogy férjet kapjanak, kivált miután az már ki is volt
               választva előre; hanem ezt már aztán úgy hozza magával a gazdagság büszkesége. A
               parasztok között is vannak, akik büszkék arra, hogy ők gazdagabbak, mint más. Misule
               nem szalaszthatta volna el az alkalmat, hogy a geinai búcsún az ő lyányát kiáltsák ki
               legszebbnek, az ő poroszka lovait legtüzesebbeknek, valamint a felesége sem élhetett
               volna anélkül, hogy Marióra arannyal hímzett ingeit ki ne rakhatta volna a sátor
               alatt, s vagy tíz kérőt el ne utasított volna büszkén.</p>
            <p> Tóbica Gligor is megjelent ugyanakkor a vásáron Rézpatak felől jőve tizenkét hátas
               paripával, hat cigány muzsikussal, felkendőzve, pántlikázva minden ló és süveg; volt
               is aztán dínomdánom. Ittak a pajtások, később egy-egy kicsit verekedtek is. Tóbica
               beverte egypár kötekedőnek a fejét, aztán megint kibékültek, s még szélesebb kedvük
               lett, csak a menyasszony volt szomorú.</p>
            <p> Tóbicának egyszer az jutott eszébe, hogy jó volna neki tán Mariórától egy csókot
               kapni.</p>
            <p> A leány eltolta őt magától:</p>
            <p> – Nem vagyok én még kendnek felesége.</p>
            <p> – De ha Juon kérné, annak nem mondanád azt ugye?</p>
            <p> A leány megvallotta igazán, hogy nem!</p>
            <p> Erre Tóbica méregbe jött.</p>
            <p> – Jöjjön hát ide, ha szeret, ha különb akar lenni, mint én. Üssön el a kezemről, ha
               jobb legény. Ezzel ütöm agyon őt, ni.</p>
            <p> Azzal egy hosszú kecskebőr zacskót vont elő tüszűjéből, melynek feneke tömve volt
               aranyokkal, s azt forgatá feje körül, mint egy csatacsillagot, s lekiabált az
               erdőbe:</p>
            <p> – Gyere elő, te rongy Juon, te koldus kutya! Most van a leányvásár, most vedd el
               Mariórát, gyere elő, gyáva kutya, hadd üsselek agyon! Arannyal ütlek agyon!
               Aranypénzzel töröm be a fejedet! – Hogy kacagott és ujjongott ezen az ötleten az
               egész sokaság.</p>
            <p> Amint ott legjobban hetvenkedik, egyszerre nagy sivalkodás támad az erdő felől, a
               sátrakból szalad a nép a lovak felé, ládát, hordót felforgatnak, asszony visít, férfi
               káromkodik; s egyes rémületes hang kiáltja:</p>
            <p> – Jön a medve! – Itt jön Juon a medvével!</p>
            <p> Több biztatás senkinek sem kellett.</p>
            <p> Medvével találkozni igen elhatározott vadásznak van csak kedve, mert az még halálos
               sebet kapva is, bosszút tud állni; nyílt téren szembeszállni vele nem tanácsos. Az a
               nehány lakodalmas puska, mit a legénység puffogtatni hozott magával, különben is csak
               vakra volt töltve, aztán meg ilyen esetben a sok asszonynép elrémíti még a legjobb
               férfit is, egy perc múlva hanyatt-homlok rohant minden lélek a Geina tetőről a túlsó
               erdőbe, otthagyva menyasszonyt, hozományt és ivószerszámot, úgyhogy midőn a medve és
               Juon kiugrottak a borókaerdőből, már akkor senki sem volt a Geinán. De valaki mégis
               maradt ott: Marióra, ő nem futott a futókkal, hanem elbújt a sátorban.</p>
            <p> Futott előlük Tóbica is, de minthogy lábai a méhsertől nehezen vitték, hogy Juon
               utol ne érje, s azzal is könnyebb legyen, elhajítá a hosszú bőrerszényt, a sok
               arannyal. Juon pedig felkapá azt, s megcsóválva a levegőben, mint egy parittyát,
               utána hajítá rákiáltva:</p>
            <p> – Nesze a pénzed, nagyszájú! Végy rajta magadnak feleséget; te pénz nélkül senki sem
               vagy; de én Juon vagyok egy baltával a kezemben is.</p>
            <p> Azzal odament Mariórához, megölelé, megcsókolta, megkérdezé tőle, akar-e felesége
               lenni, vele menni, erdőn lakni. S midőn az igent mondott rá, ismét megcsókolá, s
               azután elvitte magával szabad erdejébe, semmi aranyat, semmi drágaságot az otthagyott
               martalékból még csak meg sem nézett. Csak Marióra volt ránézve aranyból, más
               semmi.</p>
            <p> A medve azalatt szelíd pusztítást követett el a feldöntött mézes pogácsákban, egyéb
               veszedelmet nem okozott.</p>
            <p> S mondhatom nagysádnak, hogy ez a nő, kinek férjén kívül nincs egyebe, de az valóban
               az övé: – most is nagyon boldog.</p>
         </div>
         <div type="chapter">
            <head>A fekete ékszer</head>
            <p> Henriette-nek az időtől fogva sajátszerű ábrándja támadt. Azt hitette el magával,
               hogy miután a kalugyerben egy igaz résztvevő tanácsadóra, az erős Juonban egy
               hatalmas védelmezőre talált, még egy barátnét is kell szerezni ebből a genre-ből, s
               ez senki sem lesz más, mint Juonnak a felesége; az a nő, akiről a férj olyan büszkén
               mondja egy idegen nő szemébe, hogy milyen nagyon szereti.</p>
            <p> Látjuk ebből, hogy ő még tökéletes gyermek.</p>
            <p> Ezt a bizarr ötletet makacs következetességgel kezdte kultiválni minden
               tennivalójában. Szüntelen az alsóbb köröket kereste; azokban a falusi jámbor körökben
               találta magát otthon, amikben egy özvegy papné vagy legföljebb egy üzletétől
               visszavonult bányász szokott lenni a főfő tekintély: neki azok tetszettek a
               legjobban.</p>
            <p> Férje csak mosolygott rajta: gyermek még, hadd játsszék. Hadd szabdaljon bábruhákat
               ügyefogyottak számára. Ha <hi>megnő,</hi> majd más mulatságra tér.</p>
            <p> – Lássa, kis kedves gyermekem, maga mindent úgy tehet, ahogy tetszik. Eljárhat a
               parasztok fonókáiba, rodináiba, ott mondathat magának meséket tündérekről és uraik
               által maltretírozott parasztokról; gyönyörködhetik a bozontos emberek áldásaiban; az
               oláh a hálálkodásokkal nagyon adakozó. Én nem fogom el semmitől. Igaz ugyan, hogy itt
               volna az ideje; illenék is, hogy eljárjon velem a velünk egyrangú családokhoz, hogy
               azoknak bemutassam; itt körülöttünk minden nagyobb helységben van egy-egy kastély,
               ahol úri ismerőseink laknak, azok közt bizonyosan lennének számosan, kik önt igen
               szívesen fogadnák, kikből válogathatna magának barátnékat, játszótársakat; hanem én
               nem erőtetem rá, megjön annak is az ideje. Kolozsvárott a főnemesség gyülekezni kezd
               már a nyárszak vége felé; ott igen vidám, barátságos társaskörök szoktak alakulni:
               azokban önt mind várják; előre örülnek jövetelének, kérdésekkel ostromolnak; én
               kegyed számára a legújabb divatú ruhákat, ékszereket hordottam halomra; de én azért
               egy szóval sem kényszerítem, hogy készüljön, hogy odább fogunk menni, mert én azt
               akarom, hogy kegyed egészen ura legyen tetteinek. Majd megjön annak is az ideje. Én
               tudom jól, hogy mindezeknél kegyednek sokkal több előöröme van arra a falusi
               batyubálra, amit a borfalvi özvegy papné rendez a házánál; kegyed oda meg is
               ígérkezett, és én egy szóval sem mondom, hogy ne menjen. Tegyen mindent kedve és
               ábrándjai szerint. Csak egyre kérem önt: majd ha egyszer ezekből az ártatlan,
               jóakaratú ábrándokból le találja szállítani a valódi, durva prózai való, majd ha
               nagyon-nagyon megcsalva, megsértve érzi magát valakitől, akkor, kérem, jusson eszébe,
               hogy van kegyednek egy természetes védelmezője, egy igazi barátja: – férje.</p>
            <p> Ilyenformán beszélt a gyermeknőnek Hátszegi, mikor néha összejött vele. Csak néha,
               mert a nap legnagyobb részében nem látták egymást.</p>
            <p> Az úgynevezett mézeshetekben a férj és nő soha egy félórát sem töltött négyszemközt
               egymással: meg voltak esketve, ebből állt egész boldogságuk.</p>
            <p> Egy időben Déván járt a kalugyer, mikor onnan visszajött, sokat tudott beszélni a
               nagyságos asszonynak egy derék fiatalemberről, aki Lippán esküdti hivatalt visel,
               valami Szilárd; a másik nevét elfelejtette. (Henriette kitalálta.) Az sok
               szívességgel volt iránta, s igen örömest hallgatá, amiket ő Hídvárról és annak
               úrnőjéről beszélt; hanem amidőn a pópa biztatni kezdé, hogy egyszer jöjjön el erre a
               tájékra, látogassa meg annak ritka természeti szépségeit, a pompás Gyecár
               jégbarlangot, az óriási sziklaorgonát, a bazalt Detonatát, a bámulatos Csetátye
               Márét, arra azt felelte a fiatalember, hogy a kerek világon akárhova, csak ide nem
               fog tévedni soha. Vajon mi kifogása lehet neki e vidék ellen?</p>
            <p> Ezen azután Henriette-nek volt min gondolkozni napokon, éjeken keresztül. Tehát
               Szilárd nem maradt Pesten; eljött utána az ország határáig; közelében van, nincsenek
               messze egymástól. De azért őt mégsem akarja soha látni; csak közel akar hozzá lenni.
               Kíséri és kerüli egyszerre. Milyen regényes ábránd.</p>
            <p> Pedig tulajdonképpen semmi regénynek való sem volt abban. Szilárd Arad megyébe jött
               Sipos úr rokonaihoz; itt a tisztújításon megválaszták esküdtnek, hogy pedig Hídvárhoz
               nem kívánt közelíteni, annak valószínűleg az is lehet az oka, hogy a férjhez ment
               kedves utáni szaladgálást nagyon hiábavaló fáradságnak tartja.</p>
            <p> Most már Henriette-et semmi hatalom nem bírta volna Hídvárról elcsalni. Pedig nagyon
               jártak utána a férjével ismerős úri családok, hogy viszontlátogatásokra bírják,
               hítták Szebenbe, Kolozsvárra; ő sehová sem ment, tetszett neki, ha kis apácának, kis
               remetenőnek csúfolták.</p>
            <p> Tudnák csak, hogy miről gondolkozik.</p>
            <p> Hanem egyszer azzal a különös hírrel lepte meg férjét, hogy ő szeretne *Bányára
               elmenni a jótékonysági bálra; amit valami leégett falu számára rendeztek.</p>
            <p> Hátszegi, mint mindig, udvariasan meghajtá magát, és beléegyezett.</p>
            <p> – Az kedvesem, igen csinos bál lesz; ott lesz a postamesterné meg a kálvinista
               papné, az unitárius papné és az oláh papné; előtáncos a *pataki rektor; jelen vannak
               a bányarészesek: ilyenkor csizmát is húznak bocskor helyett, aztán a bányatisztek,
               azok között van egy régi jó ismerősöm, nálam négy évig volt kertész; azzal igen jól
               fogunk mulatni. Ön ott kétségtelenül, mint mindenütt, bálkirályné fog lenni.</p>
            <p> A „mindenütt” reservata dacára is elértette Henriette a bántalmat, mintha ő azért
               keresné az ilyen igénytelen köröket, hogy azokban uralkodhassék.</p>
            <p> – Iparkodni fogok olyan egyszerű lenni, hogy fel ne tűnjem közöttük.</p>
            <p> – Kegyed korona nélkül is királynő marad.</p>
            <p> Különös gondolat, hogy egy férj nejének udvaroljon és szépeket mondjon. Talán bizony
               el akarja <hi>csábítani?</hi> Henriette azért is feltevé magában, hogy
               olyan egyszerűen fog öltözni az égettek dalidójára, hogy senki sem fogja magát
               terhelve érezni jelenléte által. Szerény és alázatos lesz, mint illik olyan nőhöz,
               akit mindenki irigyel azért, hogy gazdag, s aki mindenkit irigyel azért, hogy
               szegény.</p>
            <p> A fő ok pedig, amiért úgy vágyott e dalidón jelen lenni, valami különös rögeszméje
               volt. Azt hitte, hogy sejti, tán meg is álmodta, hogy ezen a dalidón, mely a környék
               fiatalságát egyesíteni fogja, az is jelen lesz, az a bizonyos valaki, akinek nevét
               olyan igen fáj kimondani. Annyira belebeszélte magába azt a gondolatot, hogy nem is
               képzelhette, hogy ez másképp is lehessen. A sors így szokta összehozni az embereket,
               s neki nagy kedve volt azt hinni, hogy a sors tartozik neki ilyen színpadi véletlen
               találkozásokat arranzsálni.</p>
            <p> Mintha a sors olyan együgyű volna, mint azok a szegény poéták, akik könyveket írnak
               meg nem történt dolgokról. Henriette igen szépen kifőzte magában, hogyan fog öltözni
               e szegény emberek vigalmában; egészen egyszerűen, minden feltűnő cifraságot kerülve;
               hajába semmi díszítményt, csupán egy szál rózsát, egyszerű karika függőket és
               nyaklánc helyett egy fekete bársonyszalagot.</p>
            <p> Talán mikor ezt így kifőzte, arra is gondolt, hogy ott valakivel fog találkozni,
               akinek jól fog esni, ha őt nem látja <hi>asszonyfővel;</hi> azért
               iparkodott úgy öltözni, mint egy leány.</p>
            <p> Ez előkészületek közepett kap a postáról, hova Margari minden héten egyszer bement,
               egy kis lepecsételt csomagot, mely a címzet szerint Lippán volt föladva.</p>
            <p> Mielőtt felbontotta volna, bezárt magára minden ajtót, mint ki valami nagy főbenjáró
               bűnt indul elkövetni, s háromszor is megnézte a lezárt pecséteket, mielőtt egyet
               feltört volna közülök. Címer vagy kezdőbetű helyett csupán egy csillag volt a
               pecséteken. Semmi kétsége sem volt afelől, hogy azt ki küldi.</p>
            <p> Azután szép óvatosan leválasztá a pecséteket, hogy egy is össze ne törjék, s
               szívdobogva nyitá fel a katulya tetjét. Egy kis maroken ékszertok volt benne.</p>
            <p> Remegő kézzel felnyitá azt is, s talált benne egy pár fülönfüggőt és egy
               nyakboglárt. A fülönfüggők, mint szinte a boglár, oxidált ezüstből voltak, sötétkék,
               feketébe játszó színezettel; a függők csengője egy-egy kis halat ábrázolt, melynek
               egymást hátaló pikkelyei éppen olyan mozgékonyságot adtak, amilyennel bírnak azok a
               kis horgon akadt halacskák, mindegyiknek volt egy pár kicsiny, de igen ragyogó
               gyémántszeme. A nyakboglár pedig egy pillangót ábrázolt, szinte feketére edzett
               ezüstből, melynek szinte két tündöklő szeme volt gyémántból; azok közül pedig az
               egyik kék volt; ritka szín a gyémántok közt.</p>
            <p> Henriette igen édesen volt meglepetve.</p>
            <p> Egy betű írás sem volt mellékelve a küldeményhez; de hát volt-e arra szükség? Aki
               annyi ideig megszokta álmaiban értekezni eszményképével, kell-e annak leírt
               magyarázat: nem mindent megért-e az egy hieroglifből?</p>
            <p> Ezt az ékszert bizonyosan ő küldi, s amit ebben kérdez, arra az leend a válasz, hogy
               ezt fogja Henriette ama dalidóban viselni.</p>
            <p> Milyen egyszerű, és milyen kedves. Mennyire ismeri az még ízlését is, aki ezt
               kiválasztotta számára. Férje sohasem jött volna erre a gondolatra.</p>
            <p> Mármost semmi kétsége többé, hogy tökéletesen csomóba lehet fogni minden szálát a
               sors intézte cselszövénynek. Az igen szép, hogy a jövendő így ki engedi a titkait
               találni!</p>
            <p> Egész meséket gondolt ki magában, hogy miket fog férjének mondani, ha annak felötlik
               az ékszer; honnan kapta, mi úton jutott hozzá, milyen régen birtokában van már.
               Egyébiránt nem is igen fogja azt senkinek mutogatni; csak éppen abban az órában teszi
               fel, amelyben indulni kell a mulatságba.</p>
            <p> Úgy örült, olyan jókedve volt egész addig a napig, mint egy gyermeknek, kire az első
               táncvigalomba jutás eseménye vár; még férje jelenlétében sem tudott parancsolni
               örömének.</p>
            <p> Hátszegi nem kérdezte tőle, hogy minek örül. A tervezett dalidó előtti napon átment
               nejével együtt *Bányára, ahol kastélya ugyan nem volt, de egy csinos emeletes háza,
               melynek emeletét egy bányatiszt családja bírta bérben, akik mind igen nagy
               kitüntetésnek vették, hogy a bárót és nejét elfogadhatták; legszebb szobáikat az
               utcára átengedték vendégeiknek, s maguk a hátulsókba vonultak. A bányásztisztnek
               fiatal felesége volt, akivel Henriette mindjárt barátságot kötött; nagyon örült
               rajta, hogy lesz valakije, akivel az egész dalidóban együtt járhasson, szót
               válthasson. A hölgyek olyankor szeretik nagyon a nőtárs közellétét, amidőn egészen
               másvalami érdekli őket.</p>
            <p> Azon napon, melyen a dalidónak kelle végbemenni, a város honoráciorai siettek
               tisztelegni a körükbe érkezett delnőnél, kinek jótékonysági híre messze földre
               szétfutott már. Azok között, kiket így rövid látogatás után megismert, különösen
               emlékében maradt egy éltes asszonyság, kinek kezei és feje folytonos reszketésben
               voltak; ki amellett igen vidám beszélgető volt, csakhogy mindig reszketett, s ha
               valaki véletlenül megszólítá, előbb mindig megijedt tőle. Ez egy unitárius özvegy
               papné, mint mondák, tehetős asszony, több bánya birtokosa, ki ez ideges reszketőzést
               több év előtt kapta, egy szomorú alkalommal, amidőn Fatia Negra bandája házára tört,
               és kirabolta. Azóta maradt rajta ez a folytonos reszketés és könnyen ijedés. Az öreg
               asszonyság nagyon örült, hogy Henriette-et látta, kit vidékük őrangyalának nevezett,
               s reszkető kezeivel addig erőszakoskodott, míg annak pici kezét ajkaihoz bírta
               vonni.</p>
            <p> Hátszegi is jelen volt, s hízelegve mondá:</p>
            <p> – Henriette egészen boldog, hogy a nők ennyire imádják.</p>
            <p> Henriette-nek mosollyal kelle elismerni, hogy az kedves bók volt a férjétől.</p>
            <p> – Mert Henriette nem akar másokat meghódítani, mint a nőket és a gyermekeket. Ez az
               ő egész kacérsága.</p>
            <p> – És sikerül neki – tevé hozzá az öreg özvegy nő, reszketős ujjaival végigcirógatva
               a bársony kezecskét.</p>
            <p> Henriette meg lehetett felőle győződve, hogy itt őt mindenki nagyon szereti.</p>
            <p> Eljött a vigalom estéje; Henriette felvette egyszerű táncöltönyét, amihez képest a
               bányásztisztné toalettje valódi fényűzés volt. A fekete függők olyan jól illettek
               öltözetéhez, valamint a sötét lepke a nyak körül fűzött bársonyszalagon. A
               bányásztisztné nem győzött betelni a bámulatával.</p>
            <p> Csak egy félelmes pillanaton kellett még átesnie: amidőn férje meg fogja látni az
               ékszereket. Ez a pillanat is átfutott minden veszedelem nélkül, bár elég szívdobogás
               közt. Hátszegi észrevette neje nyakán és fülében az új ékszereket, megnézte, s azt a
               bókot mondta rá, hogy azok igen szépen illenek a hófehér nyak ellenmondó
               alabástromához.</p>
            <p> Tehát ezzel sem történt semmi baj.</p>
            <p> Midőn ideje volt, előjárt a báró hintaja, s két hölgy beleült; a báró természetesen
               hátramaradt; megígérve, hogy a visszaforduló hintóval ő is és a bányásztiszt a
               hölgyek után fognak menni. Addig és azután is neje a háziasszonyra van bízva, ki e
               kis város tekintélyei közé tartozik.</p>
            <p> A táncvigalom az ottani vendéglő nagytermében volt rendezve, szegény emberektől
               kitelő egyszerűséggel; a takarékos függönyzetnél pótolta a pompát a nemzeti színek
               összeállítása. A mi népünk be szokta ezzel érni.</p>
            <p> A terembe lépő bárónét minden oldalról tisztelgők serege fogta körül, igen örvendtek
               rajta, nagyon megtisztelve érzék magukat, hogy megalázta magát szegény társaságukba;
               a fiatal nő mindenfelé ünnepeltnek érzé magát; érezte jól, hogy ezek itt nem imádói,
               hanem, ami azoknál több, tisztelői, légbe emelve, kezeken hordva érzé magát, s annyi
               tisztelet, annyi hódolat közepett egy gondolat tölté el szívét. – Ha ő most itt van,
               pedig bizonyosan itt van, valahol a társaság közé keveredve, hogy fel ne tűnjék;
               valami szögletben, valami oszlop mellett, ahol jelenléte senkinek sem ötlik fel,
               akkor láthatja régi kedvese arcát, milyen halavány a bútól, s milyen ragyogó az őt
               környező tisztelettől.</p>
            <p> És valóban, aki e percben látta Henriette arcát, azt hiheté felőle, hogy fejét
               valami dicsfény veszi körül. A méla, szenvedő epedés holdsugára lehetett az.</p>
            <p> De – ez arcot Szilárd éppen nem látta e percben; messze volt ő onnan, nem is sejtve,
               nem is álmodva, hogy őróla most gondolkozik valaki. Henriette-re egészen más
               meglepetés várt.</p>
            <p> Amint egypárszor körüljárta már e termet – éppen táncszünet volt –, megpillantá egy
               oldalpamlagon ülve azt az említett öreg asszonyságot, akinek mindig úgy reszket a
               feje és a kezei, s mint kedves ismerőséhez, odasietett hozzá.</p>
            <p> Az özvegy papné az első pillanatra, meglátva Henriette-et, felemelkedett helyéből, s
               eléje akart lépni, a másik percben azonban borzadva visszahátrált előle, két kezét,
               szétmeredt ujjaival maga elé tartva, mintegy visszaidézőleg.</p>
            <p> Henriette meglepetve állt meg, s nem tudta e különös mozdulatot mire magyarázni.</p>
            <p> Az özvegy papné kinyújtá felé folyton reszkető kezét, s most már szikrázó szemekkel
               néze rá, ingadozó léptekkel közelíte felé, mindenki bámulva nézett rájuk, csend lett,
               elhallgatott a társaság, ebben a csendben, ebben a bámulatban felkiálta az öreg nő
               iszonyattól áthatott hangon, melytől dermedés állt a szívekbe:</p>
            <p> – Asszonyom! – ez az ékszer – önnek a nyakán, – ez a fekete pillangó – ugyanaz, –
               amit amaz irtóztató éjszakán, – az átkozott Fatia Negra – letépett a nyakamból: azok
               a fekete függők, amiket leszaggatott fülemből; – a pillangó egyik gyémántja kék!</p>
            <p> Henriette úgy érzé e pillanatban, mintha a föld süllyedne lábai alatt.</p>
            <p> Rablott ékszert viselt a nyakán, melyre régi tulajdonosnéja ráismert.</p>
            <p> Sziszegést, tompa zúgást hallott maga körül; szétnézett – talán oltalmazó után, s
               látta, hogy egyedül áll a terem közepén, mindenki elhúzódott tőle, még kísérőnéje is;
               de minden szem felé van fordulva, égető tüzét véli érezni azoknak, kitéve,
               meggyalázva és védtelenül ennyi idegen között, egy iszonyú vádlóval szemben, kinek
               rettenetes joga van tőle azt kérdezni: „asszonyom, hol vette ön e rablott ékszert?”;
               és akinek ő nem tudna e kérdésre mit felelni.</p>
            <p> E pillanatban egy ismerős férfihang szólalt meg mellette:</p>
            <p> – Asszonyom, nyújtsa karját; – az ékszert én vettem önnek Párizsban. Én felelek meg
               érte.</p>
            <p> Férje volt az …</p>
            <p> Azzal odalépett nejéhez, megragadta kezét, s szétnézve a sokaságon, dörgő hangon
               kiálta a körülállókhoz:</p>
            <p> – Aki nőmre egy tiszteletlen pillantást mer vetni, azzal én vetek számot. Helyet
               előttem!</p>
            <p> Henriette látta, mint nyitott utat a sokaság, mint hunyászkodott el mindenki e
               parancsoló férfi haragos arca előtt, látta, mint ült le maga a reszkető asszony is, s
               azután elsötétült szemei előtt minden; ájultan rogyott azon férfi karjaiba, akit úgy
               gyűlölt mind ez ideig, s aki a legirtóztatóbb pillanatban – egyetlen szabadítója
               volt.</p>
            <p> Ezt a meglepetést tervezé számára a sors a fekete ékszerekkel.</p>
            <p> Mikor ismét magához tért Henriette, érzé, hogy kocsiban van. Férje egy percig sem
               állt meg vele többé azon városban, hanem vitte éjszaka haza Hídvárra.</p>
            <p> A hegyi utakon, koromsötét éjjel, nem volt tanácsos az utazás; a hintó lassú
               döcögéséről veheté észre a nő, hogy óvatosan haladnak; felnyitá az egyik ablakot, és
               kitekintett. Azt látta, hogy férje gyalog megy a hintó előtt, lámpással kezében,
               keresve a jobb utat; a kocsis a bakon ül; a hajdú a hintó mellett megy, segítve azt
               tartani dűlősebb helyeken.</p>
            <p> Valami hang úgy vádolta belül, amiért ezt a férfit oly hosszasan tudta gyűlölni; ki
               irányában sohasem volt egyéb, mint gyöngéd, ki tőle soha nem követelt, ki talán csak
               azért tartá magát az ideig ifjú nejétől távol, mert látta, hogy annak alkalmatlan; és
               akiben most egyedüli védelmezőjét tanulta megismerni.</p>
            <p> Egy órai botorkázás után kijutottak a tört útra; itt a báró megállítá a hintót, s
               benézett annak ablakán.</p>
            <p> Látva, hogy Henriette már ébren van; azt kérdezé tőle, hogy nincs-e valami baja.
               Azután meg azt, hogy megengedi-e, hogy beüljön mellé.</p>
            <p> Henriette föltevé magában, hogy férje legelső vallató szavára meg fog neki vallani
               mindent. Mindent, még legtitkosabb ábrándját is. Még azt is, amit csak Isten
               olvashatott szívében.</p>
            <p> Hátszegi nem adott neki erre alkalmat.</p>
            <p> – Kedves Henriette, azt ne gondolja felőlem, mintha én valaha azon törném a fejemet,
               hogy megtudjam, mi úton jutott az a végzetes ékszer kegyed birtokába, s tömérdek
               ékszere közül miért választá kegyed ezt ki e mai napra. Én magamra vállaltam érte a
               felelősséget; abban a percben célszerűbbet nem tehettem. Mármost csak arra kérem,
               hogy meg ne hazudtoljon; hagyja rá, hogy tőlem kapta azt, én majd elintézem az egész
               dolgot, hogy nem lesz belőle nagyobb zaj. Ilyesmi megeshetik akárkin is; a baj csak
               az, hogy a felismerés ilyen nyilvános helyen történt, s hogy az egykori birtokosné
               oly túlságosan ideges. Nem lehet tőle rossz néven venni, ha azon percben nem bírt
               magával. Azóta bizonyosan megbánta. Ne féljen: adja ide kezét, minek reszket; hiszen
               én biztosítom, hogy ebből önre nem fog semmi kellemetlenség háramlani. Azonban mégis
               azon esetben, ha az ékszert <hi>nem édesatyjától</hi> kapta kegyed
               ajándékba, szükséges, hogy a jó öregnek írjak, és megnyugtassam, tudatván vele, hogy
               én adtam azt kegyednek, különben a nagyító hír ki tudja mit kürtölne fülébe.</p>
            <p> Lehetne-e ennél gyöngédebben vallomást kérni a nőtől?</p>
            <p> – Kívánja, hogy írjak neki?</p>
            <p> – Írjon ön – szólt Henriette, s azzal odaborult férje keblére, és elkezde keservesen
               zokogni; ott sírt addig, ameddig sírnia jólesett.</p>
            <p> Olyan jó hely a férj keble az asszony kihulló könnyeire nézve.</p>
            <p> Henriette kénytelen volt magát meggyőzni afelől, hogy férje – legalább az ő
               irányában – nemesen érző lélek. E perctől fogva egészen más színű üvegen keresztül
               látta őt: kezdte hinni, hogy mindazok, amiket ő hibáknak látott benne, csak a férfiak
               általános szokásai, s kezdett magában félreismert erényeket fedezni fel benne.</p>
            <p> Elkezdte szeretni férjét.</p>
            <p> Midőn reggel a hintó Hídvár udvarán állt meg, Henriette férje karjai közt ébredt
               fel; ott aludt sokáig. Midőn körültekinte, s Hátszegi delejes szemsugáraival
               találkozék pillantata, úgy tetszék neki, hogy az elmúlt éjszaka rémjelenete nem volt
               egyéb, csak egy álom, melyből jólesett felébredni.</p>
            <p> Midőn férje megcsókolá kezét szobájába távozta előtt, Henriette megszorítá annak
               kezét, s hálásan mosolygott reá. Azt hitte, hogy most már ébren van.</p>
            <p> Csak amidőn hálószobájába ért, amint megállt a terebélyessé nőtt asclepias előtt,
               akkor döbbent vissza szívében. A rovátkolt levelek, mint megannyi szemrehányásra
               nyíló ajk, látszottak felé fordulni, s a nyíló fürtök csillagvirágai, mint
               mozdulatlan vigyázó szemek, tekintének felé: mintha megtámadnák mind egy távollévő
               nevében.</p>
            <p> – Oka vagyok-e én a te balsorsodnak?</p>
            <p> Miért kell teneked Szilárdot megvetned? Ki súgta neked azt a gondolatot, hogy ama
               rejtélyes ajándék őtőle jött? Valóban, azt meg kellett engednie a szemrehányó
               virágnak, hogy erre a gyanúra egy csepp oka sem lehet.</p>
            <p> De mi hát e borzasztó rejtélynek a kulcsa? Kinek <hi>kellett</hi> ez
               az ötlet, hogy neki ajándékba küldje azt az ékszert?</p>
            <p> Itt, itt nem volt semmi világosság.</p>
            <p> Egy talány elzárta minden magyarázat elől az utat; és a talány volt – Fatia Negra
               maga.</p>
            <p> Hogy jutott a fekete ékszer az ő kezéből Henriette-ébe? Mi volt oka annak e
               fortélyra? – S egyáltalán ki lehet az az ember? Ez a gondolat nem hagyá Henriett-et
               nyugodni. (Egyébiránt az utolsó kérdésre egynehány vármegye hatósága hasonló
               kíváncsisággal szerette volna megtudni a megfejtést.)</p>
            <p> Henriette sokat gondolkodott ezen.</p>
            <p> Nem bírják elfogni azt a hírhedett rablót? Ha mindenki, akinek valamijét elrabolta,
               úgy főzné magában a terveket ellene, mint ő, aki rablott kincsét ajándékba bírta,
               csakugyan vesztébe kellene neki rohanni.</p>
            <p> Elébb férjétől kérdezősködött felőle, az azt felelte rá, hogy az egész Fatia Negra
               históriája nem egyéb, mint oláh költemény. Rablások, az igaz, hogy történnek, amikben
               a harámbasa rendesen fekete álarcot visel, hanem ez nem egy és ugyanazon ember; de
               miután e névnek már olyan bűvereje van a közönség előtt, többen is használják a nevet
               és álarcot; ami onnan is bizonyos, hogy egypárszor már el is fogták, fel is
               akasztották a Fatia Negrát, mégis él. A nép mitológiai alakot csinált belőle.</p>
            <p> Egészen más volt a pópa véleménye a tárgyról. Ő úgy látszott, hogy részletesebben
               van értesülve.</p>
            <p> A Fatia Negra, bár az ország minden szélét összekalandozta is, állandó fészke itt
               van a környékben; itten van egy kedvese, akinél gyakran meg szokott jelenni.</p>
            <p> – Hogy nem tudják ott elfogni?</p>
            <p> – A köznép egy része egyetért vele; más része fél tőle, mert ördöngösnek hiszi.</p>
            <p> – Én jutalmat tűznék ki a fejére, bármibe kerülne, annak, aki elfogja.</p>
            <p> – Óh, nagyságos asszonyom, tűztek azt ki a vármegyék eleget. El is indult egynéhány
               bátor fickó a felkeresésre, de biz annak mindig az lett a kimenetele, hogy saját
               fejeiket is otthagyták.</p>
            <p> – Nem árulná el kedvese?</p>
            <p> – Lehet-e egy nőnek elárulni valakit, akit szeret?</p>
            <p> Henriette lesütötte szemeit. Ő volt az, aki el tudta árulni kedvesét.</p>
            <p> – És én nem akarok nyugodni, míg ez az ember kézre nem kerül; óh, a rablóvezér nem
               sejti azt, minő ellenséget ébresztett fel maga ellen, midőn ilyen rettenetes talányt
               adott fel szívemnek. Meglássa ön, hogy én leszek elébb-utóbb, aki azt meg fogom
               fejteni.</p>
            <p> A kalugyer fejét csóválta; mintha mondaná: erős férfiak kidőltek e vállalatból; mit
               tehetnél te, gyönge nő?</p>
            <p> Férjének nem szólt efelől Henriette semmit. A fekete ékszerek miatti csatány
               lassankint elaludt magában. Hátszegi visszaküldte az özvegy nőnek a felismert
               ékszereket, s utasítá, hol járjon utána az eladónak – Párizsban. Képzelhetni, hogy ez
               nem ment tudakozódni Párizsba, hanem beérte azzal, hogy megkapta elrablott
               jószágát.</p>
            <p> Annyi eredménye maradt e rázkódásnak Henriette-re nézve, hogy többé nem lehetett
               semmiféle jótékony célú dalidóhoz kedvet csinálni neki, s azontúl kerülte azokat a
               köröket, amikben ilyen kimélytelenül megbántották. A szégyen és méltatlanság pírja
               szökött arcába, ha azon jelenetre gondolt. Attól fogva kezdte hinni, amit férjétől
               mindig hallott: „úr úrhoz, szegény szegényhez való”. Úr és szegény ember között
               nincsen társalgás. Egyik sem érzi magát jól a másik közelében; a különböző
               rangosztályok jó egyetértésben élhetnek egymás mellett, de együtt nem, hogy
               mindenkinek saját élvezetei vannak, amiket a másik jelenléte zavar stb.</p>
            <p> Igazat adott neki mindenekben, s átlátta, hogy nem tehet okosabbat, mintha egészen
               férjére bízza magát.</p>
            <p> Ezentúl megfordult a régi jelszó; most már Henriette mondá: „ahogy férjem akarja, ő
               az én uram a háznál”. Hídvár termei ezek után víg úri társaságok előtt nyíltak meg.
               Vidám estélyek, kirándulások válták fel egymást; a fiatal nő megismerkedett Erdély
               főúri családaival; látta színről színre, tapasztalá magukviseletében, amit otthon nem
               látott, hogy mi az igazi <hi>úr,</hi> mert még azért, hogy valaki
               gazdag ember, nem úr; a gazdag ember lehet igen közönséges ember; míg ezek az erdélyi
               mágnások olyan szépen megmutatják, hogy lehet az ember néha igen szerény birtokocska
               mellett valódi gavallér; gyakorolhat vendégszeretetet, áldozhat közügyekre, úri díszt
               tarthat udvara körül. Ezek nem iparkodnak egymást pompával felülmúlni, mert tudják,
               hogy sok szerény birtokú nemes van közöttük, akiket köreikből nem akarnak
               elriasztani, de mint egy ember, helytállnak minden közrészvétre felhívó ügyben, s
               kiüldözik maguk közül, aki jellemtelen: semmi szennyet el nem tűrnek magukon, azért
               igen sűrű náluk a párbajeset, és csodáig erősek hölgyeik iránti szerelmükben. Sehol
               sem mutogatnak annyi ősz, kopasz agglegényt, annyi világtól boldogtalannak hagyott
               férfit, mint Erdélyben, kik évtizedeken keresztül közbeszéddé vált hűséggel
               ragaszkodnak egy el nem érhetett tárgyhoz, s ezt ott senki sem találja
               nevetségesnek.</p>
            <p> Mindezek úri erények. Henriette tanulta ismerni a <hi>különbséget</hi>
               az úr és gazdag között.</p>
            <p> Nem volt csoda, ha oly hamar beletalálta magát új helyzetébe, ha kezdett sorsával
               kibékülni, s úgy járt vele mint aki holdvilágnál igen riasztónak talált egy tájat, s
               ugyanazt napvilágnál egészen másformának szemléli.</p>
            <p> Eljött az őszi idény; a férfiak ilyenkor készülődnek, gyülekeznek veszélyes
               vadászataikra: medve és vadkan a jelszó; előtte egy héttel már nem lehet velük
               beszélni a nőknek, külön húzódnak fegyverszobáikba, fegyvereikről, vérebeikről
               beszélnek; egymást tüzelik kalandok elmesélésével, fogadásokat tesznek, és közben
               kártyáznak. A hölgyek ilyenkor el vannak hanyagolva.</p>
            <p> A vadászat tettleges idénye alatt pedig éppen hetekig nem látni a férfiakat;
               kimentek azok az erdőre, ott járnak, ott leskelődnek, vízben, fagyban; s mikor
               hazajönnek, a hölgyek éppen nem találnak benne semmi rendkívülit, ha a férjet vagy a
               deli udvarlót esőtül lemállott, sártól láthatatlan, összetépett ruhában, néha
               megsebesítve, megpiszkolva látják hazajönni vagy a szekérről leemeltetni, mert hisz
               az férfias mulatság, – és csupán <hi>úrnak való.</hi>
            </p>
            <p> A medvevadászatok idényére megjelent Gerzson úr is, a hős nyomorék és gróf
               Kengyelesy s számos ismerős arc távol magyar megyékből, kiket Henriette esküvője
               utáni napon együtt talált, s kiknek Hídvár rendesen őszi légyottjuk szokott
               lenni.</p>
            <p> Gróf Kengyelesy nem hozta magával nejét; a kis hamis azt állította férje
               eljövetelekor, hogy beteg, s hátramaradt. Értse, aki érti.</p>
            <p> Henriett-nek elég foglalkozást adtak a háziasszonyi gondok. Büszkeségét találta
               benne, hogy vendégei hiányt ne szenvedjenek elnézése miatt; tudta a házinő szerepét
               estélyek alatt illő aplombbal betölteni.</p>
            <p> Ezalatt sok mindent elfelejtett a régi ábrándokból. Csak azután, midőn egy napon
               vadászok, pecérek, idomárok és társzekeresek csapatostul elhagyták a kastélyt, hogy
               be a hegyek rengetegei közé vonuljanak, ahol több napon keresztül fog tartani a
               nagyszerű hajtás, mikor a nagy zaj, sürgés-forgás egyszerre elmúlt, a kastély szobái
               elcsendesültek, akkor kezdett ismét valami teher a lelkére nehezülni, mint egy régi
               fájó emlék súlya.</p>
            <p> Nem maradt a kastélyban vele a cselédeken kívül egyéb, mint Clementine és Margari.
               Margari persze a világ minden medvéjéért sem ment volna az erdőre, ahol az embernek a
               ruháját és a bőrét össze lehet tépetni.</p>
            <p> Clementine nagy szomorúan pletykázá el, hogy a legközelebbi éjszakákon, midőn az
               urak kártyánál ültek, Hátszegi ellen fordult a szerencse; Kengyelesy gróf
               visszanyerte tőle az egész kengyelesi uradalmat.</p>
            <p> – Hála istennek! – sóhajta e szomorú hírre Henriette. Ez is egyike volt lelke
               álpeseinek, amik lidércnyomással nehezültek szívére, s a válaszfalak egyike, amik
               férjétől eltávolíták. Tehát ez is elmúlt.</p>
            <p> Clementine még azt is tudta, hogy e veszteségen a báró úr egy hajszálnyit sem
               bánkódott, sőt azt mondta, hogy ebből látja, mennyire szerencsés most a
               szerelemben.</p>
            <p> Henriette magára vette a célzást, s kezdett rá hiú lenni.</p>
            <p> A gróf pedig azt mondá, hogy még nem mer a nyereségnek örülni, mert útközben megint
               előkaphatja az átkozott Fatia Negra, mint már egyszer megszabadította a nyert
               pénzétől.</p>
            <p> Henriette tagjait hideg borzadály futotta át: ismét az az átkozott név! Ez a Fatia
               Negra. Már felejteni kezdé. Őt magát, rejtélyes alakját és a szégyent és a rémületet,
               mely őt vele megismerteté.</p>
            <p> Azután, hogy egészen magára maradt, régi emlékek kezdtek föltámadni sírjaikból.
               Annak az ifjúnak a halvány képe, ki érte egykor meg akart halni; a fogadások, amiket
               annak tett; annak közelléte egy határszéli városban, tudakozódása az elpárolt kedves
               felől, nyilatkozatai, hogy soha e tájra nem akar jönni, s azután a Lippáról érkezett
               név nélküli küldemény; annak háborító következményei… A fantáziájától kormányzott
               lélek arra a gondolatra kezde jönni, hogy Szilárd és Fatia Negra között valami
               összekötő eszmének kell létezni.</p>
            <p> A legkedvesebb és a legrettentőbb két alak között!</p>
            <p> Hátha e megszégyenítés kicsinált bosszú volt? Kinek a bosszúja? … Egyenesen magáé a
               megcsalt kedvesé.</p>
            <p> Ilyen rossz gondolatokat szül az egyedüllét.</p>
            <p> Ezen a rémtöprengésen aludt el az első magányos éjjel Henriette.</p>
            <p> Az asclepias azzal állt bosszút e gondolatért, hogy oly erős virágillatot
               terjesztett a szobában, hogy a nő feje megfájdult tőle.</p>
            <p> Másnap reggel korán meglátogatá a pópa.</p>
            <p> Az egész idő alatt, míg a vendégsereg ki s be járt a várkapun, ő tájára sem jött
               annak; most azonban sietve kért néhány szóváltást az úrnővel.</p>
            <p> Henriette róla is megfeledkezett egy időre; most jólesett neki, hogy jön.</p>
            <p> – Hírt hozok Fatia Negráról, asszonyom, és még egyébről is – szólt a pap, mihelyt
               egyedül volt az úrnővel.</p>
            <p> Henriette érdekelten figyelt rá.</p>
            <p> – Tegnap a Dupe Piátrán lakó híres vajákos nő jőve hozzám egy igen nehéz kérdésben
               lelkét megnyugtatandó. Ez az asszony, mint a környék minden népe tudja, híres
               kuruzsló, és olyan szerek készítője, amiket más embernek adni nem szabad. Kivált
               hajdanában igen sűrűen látogatták mindenféle bajban levő emberek és – különösen
               leányok. No, de ezt nem szükség nagysádnak megtudni. E kuruzsolásoknak azonban
               egyszer már nagyon megadta az árát, mert a megyei hatóság méregkeverésért befogatta,
               s több évig ült a tömlöcben. Ez idő óta tartózkodóbb, s nem minden embert lát
               szívesen erdőben elrejtett magányos viskójában; kivált mióta én is keményen
               megdorgáltam, hogy milyen nehéz terhet vállal lelkére, midőn a természet által
               füvekbe rejtett erőket tudatlanul emberek megrontására használja. – Tegnap tehát ez a
               nő hozzám jött, pedig nagy ritkaság őt emberek közt látni, s azt adá tudtomra, hogy a
               múlt éjjel nála volt a Fatia Negra.</p>
            <p> Henriette kétszer, háromszor összerázkódott. Ilyen közel jár.</p>
            <p> – Az álarcos azt kívánta tőlem, mondta a kuruzslónő, hogy készítsek számára mérget,
               mely biztosan öl. Én azt mondám, hogy nem teszem, nem akarok a vármegyével semmi
               pörbe keveredni megint. Ígért pénzt, sok aranyat mutogatott; azt mondtam rá, hogy az
               nekem mind nem kell: azzal én meg nem válthatom magamat a bajból, ha az urak kitudnak
               rám valamit. Akkor kihúzta a pisztolyát, odanyomta a végét a homlokomra, hogy a
               karika mély nyomot hagyott a bőrön, s azzal fenyegetett, hogy rögtön szétlövi a
               koponyámat, ha kívánatát nem teljesítem. – Én azt mondtam rá: jól van, inkább legyek
               agyonlőve, mint felakasztva. Ekkor, látva, hogy ki nem fog rajtam, könyörgésre fogta
               a dolgot, s azt mondá, hogy nem embert akar megölni a méreggel, hanem fenevadat.
               Valahol, valakinek az udvarában van egy harapós vadállat, melyet szeretne útjából
               eltenni; érthetem a többit. Miféle állatot akarsz megölni? – kérdém tőle. – Arra ne
               legyen semmi gondod. – De kell rá gondomnak lenni, mert ami mérget a farkas és
               harapós eb megesznek, ahhoz hozzá sem szagol a medve; s amitől az egyik állat
               meggebed, azt a másik elviszi, és semmi baja sem lesz tőle. – Tehát tudd meg, hogy
               medve az. – Esküdjél meg rá, hogy nem ember számára kéred a szert. – A Fatia Negra
               megesküdött mindenféle föld alatti átokkal, hogy igazán medve számára kéri a mérget.
               – A kuruzslónő aztán készített számára olyan öldöklő kotyvalékot, melytől a
               legerősebb állat is elvesz, s mézes málépogácsákat gyúrva, azok közé elegyíti azt;
               mint tudva van, a medve ezt a csemegét nagyon szereti. A Fatia Negra tíz aranyat
               adott neki a méregért; a vénasszony azonban nem nyughatott a lelkétől, másnap elhozá
               hozzám az aranyakat, azt mondá, fordítsam a templom szükségeire, s oldjam fel a
               lelkét azon teher alól, melytől nem tud nyugodni; hátha a Fatia Negra esküje ellenére
               mégis emberek ellen használná azt a mérget.</p>
            <p> – Az iszonyú volna – szólt Henriette aggodalmasan.</p>
            <p> – Én nem tartok tőle – szólt a kalugyer. A méreg csakugyan állat számára van.</p>
            <p> – Valami házőrző állatot akarnak megölni, hogy valami gazdag urat
               megrabolhassanak.</p>
            <p> – Nem. Egy hű állatot akarnak megölni, hogy egy szegény embernek egyetlen kincsét
               elrabolják: – a feleségét.</p>
            <p> – Hogyan?</p>
            <p> – Hallja nagysád tovább. Ez eset után, szokatlan időben jött hozzám Juon Táre
               felesége, a szép Marióra. Különben csak vasárnaponkint szokott bejönni imaszóra;
               azért volt látogatása szokatlan. Amiket nekem beszélt, nem annyira a papnak tett
               gyónás, mint a jóbarátnak tett vallomás volt; s hogy azokat másnak elbeszélem, nem
               követek el vele szentségtörést. A fiatal nő csábnak van kitéve.</p>
            <p> – Az erdők közepén!</p>
            <p> – Valóban az erdők közepén; ahol hetekig sem hall a pásztor egyéb emberhangot, mint
               melyet a visszhang kiált saját szava után. A csábító a Fatia Negra.</p>
            <p> – Tehát itt közelben lakik?</p>
            <p> – Nem tudni azt, hogy hol lakik; azonban mikor üldözik, vagy ha kalandokra jár
               Erdélyből Oláh- és Magyarországra, akkor az ilyen magános tanyák pihenő állomásai;
               azért a legtöbb havasi pásztorral jó ismeretségben él; azokat nem bántja, sőt
               ajándékokat hord nekik és feleségeiknek; gazdagon fizet minden falat kenyeret; ez
               teszi megfoghatóvá, hogy soha el nem árulják. A hely, hol Juon Táre felesége lakik, a
               jeges völgyben van; amit azért neveznek így, mert itt jelen meg a legelső jég, már
               szeptember közepén a patak széleiben. Ott a patak mellett áll egy kis fakunyhó,
               melynek oldala a mögötte felnyúló sziklákhoz van ragasztva. Egyszer jártam ottan;
               igen kedves, regényes hely. Ott lakik a szép Marióra egyes-egyedül. – De rosszul
               mondám: egyedül, hiszen hárman vannak; kis egyéves gyermeke és a szelíd medve. Férjét
               néha egy hétig sem látja, kivált ősszel és télen, mikor a leesett hó a legelőt
               elborította. Ilyenkor a kecskepásztor a havasok tetején tanyáz, s úgy táplálja
               kecskenyáját, hogy fejszéjével ledönt egy-egy felnőtt bükkfát, arra a kecskék
               rámennek, s a fa kövér rügyeit lerágják; ha az elfogyott, ismét másik fát kell nekik
               vágni, mert ez egyedüli táplálékuk. A pásztor ezalatt nemcsak őrizője, hanem
               táplálója is állatainak; ő maga egyetlen málélisztjét imitt-amott odvas fákba,
               kőüregekbe elrejtve, mikor megéhezik, a rejtekhez tereli kecskéit, előveszi
               bográcsát, teletömi hóval, tüzet rak alá, s a főtt hóvízben elkészíti a puliszkát;
               mikor hóförgeteg lepi künn, akkor völgytorokba hajtja kecskéit, s hogy reggelig, míg
               velük együtt alszik, a hó el ne temesse nyájával együtt, szüntelen alá s fel
               hajszolja őket, tapostatva a lehullott havat. Marióra ezalatt otthon ül, és fonja a
               gyapjút, miből férjének és magának ruha fog készülni, vagy kőmozsárban lisztet tör
               máléból, házi szükségökre; közben gyermekével játszik; arról, hogy férje hol jár,
               csak a pásztorkürt távoli hangjai értesítik, mik a nagy csendben egyik hegytetőről a
               másikig elhangzanak. Hetenkint csak egyszer tereli azon völgybe a nyáját Juon, hol
               Marióra lakik, csak egyszer látja nejét és gyermekét, hanem aztán ennek a
               találkozásnak az örömét ne is kísértse meg ember leírni.</p>
            <p> – S e tiszta örömet akarja egy gonosz kéz megzavarni.</p>
            <p> – A pásztor és neje eddigelé semmitől sem féltették egymást. Nagyon jó ott abban a
               magányban lenni: nagyon közel lakik ott az Isten. Juon Táre erős ember, nem bánthatja
               ocsmány vad; rablótól sem ijed meg; mit is akarnának tőle elvenni? Mariára jó helyen
               van, ahová hógörgetegek nem járnak; s ha éhes vad vagy incselkedő ember akarná őt
               bántani, ott van az ursu, a rettenetes torkú medve; – ízekre szaggatna akárkit. Pedig
               Marióra szavára hunyászkodva bújik az ágy alá, s ha ráparancsolnak, óraszámra
               elringatja a kisgyermeket; s csak úgy csattog az agyara, amint a gyermeket háborgató
               legyek után kapkod. Egy ilyen csattintás elég volna egy embert karjától megfosztani.
               S mintha tudná, hogy a síró gyermeknek dajkadúdolásra is van szüksége, úgy eldörmög,
               morog mellette, míg el tudja altatni, mikor anyja kinn a patak mellett mossa a
               ruhákat. Juon Táre kastélya, láthatja nagysád, igen erős helyőrséggel van ellátva,
               tolvajok, fenevadak ellen; de ki óvja meg a behízelkedőtől? Fatia Negra régi vendége
               már a jegesvölgyi kunyhónak, s sohasem megy oda üres kézzel. Gyöngyöt, klárisokat
               hordott a nőnek, miket az gyanútlanul aggatott magára. Mit tudta ő, hogy azok ezreket
               érnek-e aranypénzben, vagy pedig garasért árultatnak a vásári ponyvasátorban? Azt
               hivé, hogy ez a vendégszeretetért megillető hála. De felvilágosult felőle, hogy ez
               drága ajándék; nagyon is drága; mert a fekete álarcos olyan fizetést kívánt érte,
               amivel nem ér fel a világ minden kincse; s amiért Marióra ajtót mutatott az álarcos
               vendégnek, s midőn az, szép szóval nem boldogulván, erővel kívánt célhoz jutni, a
               nőnek egy segélykiáltására Fatia Negra a bőszült ursu talpait érzé vállain, s arra a
               meggyőződésre jutott, hogy ez a nő nagyon jól meg van védve. A medve csak Marióra
               szavára bocsátá el a fekete álarcost, ki hátulról levén megtámadva, még csak nem is
               védhette magát. Az bosszútól égve távozott el a kunyhóból s fenyegetőzve mondá a
               nőnek: „azért mégis az enyim fogsz lenni!” Marióra másnap kétségbeesve jött le
               hozzám, elmondva az egész történetet, s tanácsomat kérve, hogy megmondja-e ezt
               férjének. Én azt felelém neki, hogy tartsa előtte titokban, s zárjon ajtót a Fatia
               Negra előtt. Óh, én tudom jól, mi lakik abban az emberben. Jó tőle óvakodni, de ujjat
               húzni vele nem tanácsos. Ő nem közönséges ember, mármost összevetve a mondottakkal a
               Dupe Piátra-i vajákos nő vallomását, erős a gyanúm, hogy Fatia Negra a pásztorné
               medvéjét akarja megmérgezni.</p>
            <p> – Az nem fog megtörténni! – vágott közbe a bárónő határozottan.</p>
            <p> – Aligha akadályozhatjuk meg, nagyságos asszonyom, mert nem tudjuk a hegyi kunyhó
               lakóját tudósítani a veszély felől. Levelet nem küldhetünk neki, mert olvasni nem
               tud. Élőszóval rá nem bízhatjuk a titkot senkire, mert a rejtélyes Fatia Negra ellen
               hírt vinni ebben a környékben semmi teremtett lélek nem mer. Félnek tőle, és hódolnak
               neki, jobban, mint a legfőbb hatalomnak. Én magam sem merném ez izenetet ellene
               megvinni. Én is félek tőle. Bizonyos vagyok felőle, hogy megtudná, s arról még
               bizonyosabb, hogy napjaim meg volnának számlálva.</p>
            <p> – És én mégis tudok valakit, aki meg fogja vinni ez izenetet Juon Táre
               kunyhójába.</p>
            <p> – Tán csak nem nagysád maga?</p>
            <p> – Nem. Ha járatlan nem volnék is a hegyek között, a múltkori bukás óta nem merek e
               veszélyes utakra vállalkozni; aztán meg egy idő óta oly rémülős vagyok, minden zörgés
               megijeszt; félek a magánytól, amit azelőtt kerestem; idegeim szenvednek a fáradság
               alatt: hanem tudok valakit mást, aki sietni fog, aki meg nem ijed, és aki nem fog
               irgalmazni annak, akitől mindenki úgy reszket.</p>
            <p> A pópa nem találta ki, hogy Henriette hova céloz: pedig hiszen ő maga beszélte el
               egykor a nagyságos asszonynak, hogy van egy kedvese a fekete álarcosnak, akivel ő
               megesküdött – nem pap előtt, – hanem az örök ég alatt; s ez a nő nagyon féltékeny és
               nagyon merész!</p>
            <p> – Csupán arra kérem, nagyságos báróné, hogy akárkit avat a titokba, az én nevemet
               hagyja ki az elbeszélésből; különben egy reggel azt fogja hallani, hogy a jámbor
               hídvári pópát kettéhasított koponyával találták szobájában.</p>
            <p> – Vigyázni fogok.</p>
            <p> Alig hagyta el a pópa a kastélyt, Henriette befogatott, s minden gyanú elkerülése
               végett Clementine-t is magával víve, áthajtott Tőkefalvára; ott a gazdag Onuc háza
               előtt megállítá hintaját, betért hozzá; az oláh nábob nagyon örült a szerencsének:
               mondá, hogy a nagyságos báró úr is gyakran meg szokta őket látogatni; s a terített
               asztalt rögtön megrakta aszalt gyümölccsel, mézzel és friss túróval; Clementine-nek
               jó étvágya szokott lenni, az ott maradt a házigazdával, s hozzáfogott úrnőjét
               rágalmazni, találgatta az öreg románnal idejövetelük okát, s abban állapodott meg
               vele együtt, hogy bizonyosan pénzre van szüksége a bárónénak, férje tudta nélkül;
               azalatt pedig Henriette Anicával annak hálószobájába vonulva, beszélt vele valamiről,
               aminek semmi rokonsága sincs a pénzzel.</p>
         </div>
         <div type="chapter">
            <head>Két mese, melyek közül csak az egyik igaz</head>
            <p> Két nap múlva az egész vadásztársaság visszatért a hegyek közül; sokkal elébb,
               mintsem előre rendezték, aminek oka egy nevezetes baleset volt.</p>
            <p> Báró Hátszegit magát érte a veszély.</p>
            <p> Úgy hozták haza gyalogszekéren, Henriette-nek nagy ijedelmére.</p>
            <p> A bárónő rémülettel hallgatá az eseményt, miután férje ágyánál ülve, az orvos afelől
               megnyugtatá, hogy a báró úrnak jelentékeny sérülése mellett is, életveszélytől nem
               kell tartania, sőt szivaroznia is szabad.</p>
            <p> Gerzson úr adta elő a történetet.</p>
            <p> – Gondolja csak, nagysád, ez a mi nyughatatlan barátunk, nem érve be azzal, hogy
               egész nap csalitokon keresztül üldözze a vadat, este későn hírt kap róla, hogy egy
               óriási vén medve baktat a jeges völgy felé, s azzal senkinek sem szól, egyedül
               felkerekedik, otthagyja a társaságot, s éjnek idején elindul a nyomon, egy kettős
               puskával és minden vadászeb nélkül.</p>
            <p> – Bizony nagy vakmerőség volt – veté közbe gróf Kengyelesy, olyan komoly képpel,
               mintha valaki az ellenkezőt állította volna.</p>
            <p> – A medve csalogatta maga után Lénárdot. Leült előtte a szép holdvilágnál, s a
               talpait nyalogatta, egyszer azonban utat vesztett, s egészen eltűnt. Lénárd azt hitte
               már, hogy a hajtásból kitört medve ismét visszatéved a ránézve halálos körbe; amidőn
               egyszer egy avar meredek alá érve, ismét mormogást hall, s megpillantja újból a
               fenevadat, az avaron felfelé kapaszkodva. Azt a dombot száraz fű fedi egész nyáron
               át; most még friss dér is hullott rá jó sűrűn, ami által az oly síkos lesz, hogy
               embernek fölhatolni rá lehetetlen; a medve azonban mélyen vágó körmei segélyével ott
               is úgy elsétál, mint a légy a falon. Lénárd átlátta, hogy a medvét közelebb nem éri,
               s jó szerencsére célba vette onnan alulról. A tapasztalt öreg azonban, amint
               észrevette a jó szándékot, egyikéhez azon bravúr fogásainak folyamodott, amiket csak
               a tapasztalt vadászok mernek a lehetségek körébe számítani. Amint Lénárd célba kapta,
               a medve az avar oldalán hirtelen hengerbuckát vetett, s sebesen gurulva, közeledett
               Lénárd felé. Ez átkozott gonosz manőver. A bukfencező fenevad, akár meglövi az ember,
               akár nem, okvetlenül lesodorja a vadászt lábáról, s minthogy az ember csontjai
               gyöngébbek, olyan vastag bundája nincs, mint neki, az menthetetlenül összezúzza
               magát, míg a medve fel sem véve a tréfát, odábbiramodik.</p>
            <p> Hanem ez az egész eset nem tart addig, ameddig elbeszélem.</p>
            <p> Lénárdnak csak annyi ideje volt, hogy hirtelen levesse magát a földre az elsodró
               roham előtt, azután egy nehéz testet érzett magára hullani, azután elkezdtek
               társaságban kalimpázni bokrokon, köveken keresztül, míg valami jótékony kőszikla
               útját állta gyors utazásuknak. Szerencsére a medve esett alul, s kábultan nyújtózott
               végig a földön; Lénárd barátunknak azonban nem volt kedve elvárni, míg útitársa
               felocsúdik, a puskája valahol elmaradt, vadászkése jó, hogy saját testébe nem futott,
               azonban szerencsésen összetörött, térdei, könyökei összevissza voltak zúzva; de annyi
               ereje és lélekjelenléte mégis volt, hogy vissza bírt vánszorogni a vadásztanyához,
               ahol minket nagyon szépen meglepett az elmondottakkal. Mi, nála nélkül,
               természetesen, nem folytathattuk a hajszát; eleinte meg is voltunk rettenve, azt
               hittük, minden csontja kiment helyéből; hanem most már azt mondják, hogy katonadolog
               az egész, holnap már fel fog vele kelni, s holnapután táncolunk.</p>
            <p> Henriette ez elbeszélés alatt meg nem szűnt férje arcvonásaira figyelni; az
               láthatólag bosszús volt, s mogorva arcán nem látszott, mintha e dicsekedni való
               kalandnak örülne; pedig hiszen rosszkedvét nem a fájdalmak okozták; mikor még nem is
               igen engedte sebeit bekötözni, s ahol éppen csont nem törött, azt mondta, hogy az nem
               is baj.</p>
            <p> – Miért nem tud ilyen dolog történni énvelem? – szólt hetykén a kis Kengyelesy gróf,
               amin az egész társaság nagyot kacagott.</p>
            <p> – Nem minden embernek a csontja állja azt ki, gróf uram! – szólt rá nevetve Gerzson
               úr. Csak Hátszegi nem talált semmi nevetségest ez óhajtásban.</p>
            <p> – Nem kell az asszonyokat agyonijesztgetni – monda Lénárd –, egy kis ijedtség volt
               az egész: katonadolog; csigavér! Estem én már nagyobbakat is ennél. Az éjjel
               hidegvizes lepedők között maradok, s holnapra semmi bajom. Kár volt érte
               félbeszakítani a vadászatot. Úgy hiszem, odakünn is kiépültem volna. Sajnálom, hogy
               orvosért küldtetek, még elhíresztel vele az egész országban, s nem győzök a sok
               kérdezősködésre felelni. Semmi esetre se üssetek vele nagy zajt. Valami újságíró még
               megénekel, s huszonnégy belföldi hírlapban nem olvasok egy hétig egyebet, mint saját
               kázusomat. Kérem, Henriette, gondoskodjék vendégeimről addig, míg én az ágyhoz vagyok
               kötve; nekem csupán nyugalomra van szükségem, egypár nap múlva talpon leszek.</p>
            <p> Pedig valóban nagyon össze volt törve.</p>
            <p> Henriette nem foghatta meg e rendkívüli sztoikus türelmet. Gerzson úr biztosítá,
               hogy Lénárd kemény természetű ember, testi fájdalmak ki nem fognak rajta; gróf
               Kengyelesy pedig azt magasztalá benne, hogy mint igazi gavallér, galantéria elleni
               vétségnek találná hölgye idegeit jajgatásával zavarni, inkább azt állítja, hogy ami
               fáj, az nem fáj.</p>
            <p> Henriette mégis éjfél felé eltűnt vendégei közül, hogy Lénárdot megtekintse; annak
               szobáját azonban bezárva találta, halk kérdéseire nem kapott választ, amiből azt
               kelle következtetnie, hogy Lénárd csakugyan elaludt. Nem akará tehát felzavarni, s
               minthogy eltávozásával a férfivendégek igen derülten kezdtek mulatni, nem tért vissza
               hozzájuk többé, hanem szobájába sietett.</p>
            <p> Elbámult, midőn ott Clementine-t Anicával együtt találta.</p>
            <p> A román hölgy már régóta várakozott Henriette-re, s Clementine igen természetesnek
               találta, hogy őt azalatt úrnője hálószobájába vigye: sejtve, hogy valami kényes
               pénzkölcsönvételi ügy hozza őket érintkezésbe, amiről úrnak és cselédségnek mit sem
               szükség tudni.</p>
            <p> Egy óra óta, hogy ne unja magát, tartotta Anicát a beszédes társalgónő azon
               hajborzasztó vadászkaland elmesélésével, amivel már akkor telve volt az egész udvar.
               Anica ráhagyott mindent, s viszont egy szóval sem említé, hogy hát ő mit tud, pedig ő
               még szebb és hajborzasztóbb meséket is tudott a múlt éjszakáról, mint Clementine
               kisasszony.</p>
            <p> Henriette, amint Anicát meglátta, nyájasan kérte Clementine-t, hogy legyen szíves
               őket magukra hagyni; amit Clementine, igen természetesen, megfoghatónak talált, s
               magától érthető, hogy az ajtón kilépett, rögtön a kulcslyuk előtt foglalt állomást;
               ott pedig nagy bosszúságára tapasztalá, hogy Henriette okosabban jár el, mint a
               színpadi párbeszélők, kik rendesen ki engedik magukat a színfalak mögül hallgattatni,
               ő pedig leereszti az alkóven nehéz damasztfüggönyeit, s maga Anicával azokon belül
               maradva, sem a néző, sem a hallgató kíváncsiságának legkisebb táplálékot nem
               nyújt.</p>
            <p> – Szinte sikerült! – szólt a román hölgy türelmetlenül; a végén kezdve
               mondanivalóját.</p>
            <p> – Csak „szinte” – ismétlé utána Henriette elégedetlenül.</p>
            <p> – De még nincs a játék sem bevégezve, sem elvesztve.</p>
            <p> – Megjelent a Fatia Negra a jeges völgyi kunyhónál?</p>
            <p> – Kérem, asszonyom! Ezt a nevet ne mondja ki előttem soha, mert a szemeim előtt
               egyszerre vörös lesz minden, s elkezd minden tagom reszketni. Nézze, hogy reszketnek
               a kezeim most is. Nevezzük őt ezután az ismeretlennek. Rám nézve ismeretlen lesz
               örökre.</p>
            <p> – Tehát találkozott vele ott?</p>
            <p> – Engedje rendbe szednem gondolataimat, nagyságos asszonyom –, óh, az borzasztó
               éjszaka volt –; ha visszaemlékezem rá, a szédülés kerülget, de a düh és kétségbeesés
               ébren tart. Óh, mennyit áldoztam ez emberért, ez ördögért, és mennyire elárult!</p>
            <p> A pórleány ölébe bocsátva összekulcsolt kezeit, csüggedt tekintetét a földre
               süllyeszté. Látszott, hogy legelső és legutolsó gondolatja az volt, hogy szerelmét
               elárulták.</p>
            <p> – De mit terheljem én nagyságodat az én nyomorult bánatommal, amihez nagyságodnak
               semmi köze? Hallgassa meg, mi történt! Azon este, én már nem is tudom, tegnap volt-e
               vagy tegnapelőtt, mert azóta sem az éjszakát, sem a nappalt nem különböztettem meg;
               midőn nagyságod hozzám jött e szókkal: „Anica, te szeretsz egy gonosz embert, ki
               téged megcsal, azért hogy egy ártatlan nőt megrontson; én meg akarlak tőle menteni
               mindkettőtöket.” Én rögtön nagyságod távozása után felnyergeltem lovamat, s
               megindultam a jeges völgy felé. Az út arrafelé igen rossz és veszedelmes.
               Szerencsémre, a hold fenn volt, az könnyített az ösvényt megtalálnom. A Göncöl már
               aláfelé volt fordulva; midőn a völgy fenekére leértem, s a távolból láthatám, hogy a
               pásztorkunyhó kicsiny ablaka még most is világít. Az éjjeli baglyok majd kiverték
               szemeimet. Abban a völgyben olyan sok lakik, s olyan merészek, hogy az ember arcát
               érinti szárnyuk hegye, amint mellette elcsapkodnak.</p>
            <p> – Nem fél ön a vadaktól?</p>
            <p> – Azoktól nem, mert velem voltak pisztolyaim és késem; hanem ez a <hi>vérszopó</hi> éjszakája volt, ki éjfélkor az erdőkön szokott lappangani, s akit
               kívül alva talál, annak a nyakát kettős fogával megharapja. Szerencsémre nem
               találkoztam vele: – de nem is ijedtem volna meg tőle.</p>
            <p> Henriette-nek nem jutott eszébe e percben afelől tudakozódni, hogy ki az a
               „vérszopó”, akitől nem félni annyi bátorságot jelent az oláh leánynál.</p>
            <p> – Én még régibb időkből ismertem Mariórát; mikor még atyjánál volt odahaza. Búcsúra
               náluk szálltunk sokszor; de amióta Juon Táre felesége lett, csak lopva jöhettünk
               össze néha, akkor is csak úgy, ha én kerestem fel őt; mert a szegény sorsú nő sohasem
               látogatott minket <hi>– gazdagokat.</hi>
            </p>
            <p> Odaérve kunyhójához, lovamat békóba tettem, s elbocsátottam a gyepre, azzal
               bezörgettem ablakán, melyen keresztül nem lehetett látnom, minthogy üveg helyett az
               ónkarikákba homályos macskaezüst-darabok vannak foglalva, miket Juon Táre maga
               fejtett a hegyek közt.</p>
            <p> Marióra megismeré szavamat, és sietett kireteszelni az ajtót.</p>
            <p> Nagyon örült és nagyon csodálkozott, hogy ez órában látott. Átölelt, megcsókolt és
               sírva fakadt, először azt hittem, örömében teszi, azután azt gondoltam, hogy engem
               szán; kérdezem tőle; „valami bajod van?” Akkor összeszedte magát, letörlé könnyeit; s
               azt felelé: „betegem van”.</p>
            <p> Talán gyermeked?</p>
            <p> – Nem ő; az ursu!</p>
            <p> Engem mintha a vipera csípett volna meg.</p>
            <p> – Az ursu beteg?</p>
            <p> – Én nem tudom; mi lelte. Tegnap óta egyre fekszik; nyög és reszket; tegnapelőtt még
               ugrált, bukfenceket hányt; a Fatia Negra (bocsáss meg nyelvemnek Domne Zeu!) még
               játszott vele sokáig.</p>
            <p> – Itt járt ő?</p>
            <p> – Igen; azt mondá, tehozzád siet.</p>
            <p> – Akkor hazudott! Akkor ő volt az, ki a medvét megétette.</p>
            <p> Marióra reszketett e szóra; és még halaványabb lett, mint volt.</p>
            <p> Megragadtam a kezét, s bevontam magammal a kunyhóba, fülébe súgtam, mindent jól
               tudok; az átkozott hűtelen lett hozzám a te szebb szemeidért; nekem megesküdött a
               napra, neked esküdött a holdra, de te nem hallgattál rá; te szereted férjedet, s most
               erejében bízik ott, ahol a szép szó nem győzött. Megmérgezte a gyáva a házőrző ebet,
               mint egy rongyos tolvaj, mint egy nyomorult házfölverő.</p>
            <p> – Óh, nagyságos asszonyom, mennyire megvetendő egy férfi, aki gyáva!</p>
            <p> Marióra kis kunyhóját a kürtő alatt lobogó láng világította meg. Egy hárságy,
               kecskebőrökkel leterítve, egy palakő asztal, néhány háromlábú szék egész bútorzata,
               meg egy szépen kifaragott és kifestett helyes kis bölcső, amiben a kisgyermek feküdt,
               apró kövér kezecskéit felhúzva fejéhez, aludt, mint egy angyal.</p>
            <p> A hátulsó szögletben hevert a hű fenevad, puhára vetett mohágyán, végvonaglásai
               közt. Folyvást reszketett és nyögött, mint egy hideglelős ember; megtört szemeit
               olyan beszédes könyörgéssel emelé fel gazdasszonyához, mintha szólni akarna hozzá;
               néha füleit hegyezte, mintha hallgatóznék, s örvendve szimatolt; tán gazdáját várta
               haza, tán még annak akarta utoljára megnyalni kezeit. Szegény állat, úgy
               megsajnáltam. Látszott kínos vonaglásaiból, a görcsös rángatódzásból, mily rettentően
               szenved, körmei mély rovátkákat hasítottak a kőlapon, mely e kunyhó hátulját képezi;
               de mégsem ordított, hogy ne legyen alkalmatlan, s midőn néha a halálos fájdalom
               erősen nyögni kényszerítené, eltemette fejét a feltúrt földbe, s ha vége volt a
               kínnak, körülnézett; tán azt nézte: nem ébredt-e föl a gyermek.</p>
            <p> – Ez meg fog halni – súgám Mariónának. Nem mertem fennhangon mondani, úgy képzeltem,
               mintha ez az állat mindent értene, amit az emberek egymás közt beszélnek.</p>
            <p> – És akkor eljön a kísértő, ki tudja, hogy egyedül vagy és védtelen.</p>
            <p> Elmondék neki mindent, amit nagyságodtól megtudtam. A nő reszketett, mint a
               nyárfalevél. Óh, én pedig úgy éreztem, mint akinek saját szívét kell kiszaggatni!
               Hanem hiszen már vége van; már elmúlt: most egyébben telik örömem.</p>
            <p> – Hol tanyáz most Juon Táre? – kérdezém Mariórától.</p>
            <p> – Csak egy órányira innen: a Vále Caprán.</p>
            <p> – Hm, oda nem lehet lovon eljutni. Gyalog is elmehetek érte. Addig zárkózzál be.
               Oltsd el a tüzet a kürtő alatt, s semmi zörgésre ki ne nyisd az ajtót, míg mi vissza
               nem érkezünk.</p>
            <p> – Nem úgy – szólt Marióra –, ne menj sehova. Ha Juonnak haza kell jönni; arra van
               köztünk egy jel. Itt van nálam a havasi kürt; megtanított rá, hogyan kell rajta
               fújni; s azt mondá, hogy ha nagy veszélyben volnék, ezt zendítsem meg, s ő bármilyen
               messze legyen, meghallja azt, s itthon terem.</p>
            <p> – De most éjszaka van. Talán alszik.</p>
            <p> – Juon sohasem alszik éjjel; akkor ébren kell neki lenni, és védelmezni a
               nyájat.</p>
            <p> – S mi lesz ezalatt kecskéivel, ha otthagyja őket?</p>
            <p> – Nem drágább vagyok-e én neki és gyermeke, mint minden gazdasága?</p>
            <p> Nem vagyok-e én neki drágább, mint minden gazdasága!</p>
            <p> Óh, asszonyom, ha tudná ön, mennyire fáj ezt hallani másnak!</p>
            <p> De megkeményítettem szívemet: megfogadtam a keresztúton álló szent szobornak, hogy
               semmi jelenet sem fog meglágyítani; tudtam, hogy nincsen késedelmezni való idő;
               mondám Mariónak, hogy rögtön fújja meg a jeladó pásztorkürtöt. Egy olyan hosszú,
               kéregből készült tülök az, aminek a vége fölfelé van hajtva, ha valaki jól tudja
               fúni, mérföldnyire elhallik a szava. Marióra gyenge volt hozzá. Máskor talán ő is
               jobban bír vele, de most el volt fogulva, valami ült a mellén, ami lélegzetét
               elszorította; a kürt igen gyönge és szakadozott hangot adott. Hallgatóztunk utána;
               alig tért vissza belőle a visszhang a szomszéd hegyek oldaláról. Ezt Juon nem
               hallotta meg.</p>
            <p> – Add ide nekem, én erősebb leszek – mondám neki, pedig engemet is majd megölt a
               fájdalom, de én tudok parancsolni magamnak. Ha én azt mondom szívemnek: ez nem
               szabad, hát nem szabad. Ahogy én a kürtbe fúttam, azt egy perc múlva éppen
               visszaverte az erdős hegyi visszhang, mintha ott is volna egy kürtfúvó, néhány
               pillanat múlva a távol hegyek közül felelt rá egy másik kürt, mintha ott is volna egy
               visszhang. Ez Juon válasza volt. Tehát meghallotta a hívást; most nyugton lehetünk.
               Félóra múlva, ahogy ő tud hegyeken, hegyszakadékokon keresztül rohanni, itthon leend.
               Addig mi torlaszoljuk el belől a kunyhó ajtaját. Óh, én ismerem jól a Fatia Negrát
               (Isten legyen irgalmas bűneimért), tudom, hogy kell ellene védelmezni mást, bár
               magamat tudtam volna. Marióra aggódva mondá, hogy mi fog történni akkor, ha férje
               későbben érkezik. A rablónak lőfegyverei vannak.</p>
            <p> Én adtam neki tanácsot. Az ajtót elzártuk egy gerendával, a tüzet eloltottuk a
               kandallóban, a kisgyermek sírt, Marióra ölébe vette s elaltatá, a szögletben egy
               mély, reszketeg sóhajtás hangzott; a hű vadállat akkor lehelte ki páráját. – Én a hű
               állatot meg tudom siratni, asszonyom, mint meg tudnám ölni hidegvérrel a hűtlen
               embert.</p>
            <p> Azontúl nem beszéltünk egymással többet, hogy el ne legyen árulva, hogy Marióra
               nincs egyedül. Alig múlt félóra, midőn a távolból lépések hangját veheténk ki.
               Hallgattunk rá; melyik jő, melyikünk előtt ismerősek e léptek? Én ismertem rájuk. Ez
               ő volt! Ő, akiért elkárhozám.</p>
            <p> Egy miatyánkmondás alatt ott állt meg az ajtó előtt; kocogtatott rajta az ujjával;
               hallom ismerős hangját:</p>
            <p> – Marióra, alszol-e?</p>
            <p> – Ébren vagyok, mit akarsz? – felelt neki vissza az asszony.</p>
            <p> – Bocsáss be, Marióra, nyiss ajtót.</p>
            <p> Én súgtam neki, hogy mit mondjon.</p>
            <p> – Nem lehet, férjem nincs honn, egyedül vagyok.</p>
            <p> – Éppen azért bocsáss be, hogy ketten legyünk.</p>
            <p> – Hárman lennénk, ismered még az ursut.</p>
            <p> – Az ursu ezóta megdöglött – szólt kacagva a rabló odakinn.</p>
            <p> – Te ölted meg őt, gonosz! – szidá őt Marióra, bár ezt nem én súgtam neki.</p>
            <p> A rabló nevetett.</p>
            <p> – Nem én, csak a mézes pogácsa.</p>
            <p> – Miért tetted azt?</p>
            <p> – Mert utamban volt.</p>
            <p> – Ki védelmez meg mármost engemet?</p>
            <p> – Megvédelmezlek én. Elviszlek innen magammal; szép tornyos városba, veszek neked
               házat, majorságot, ott úriasszony fogsz lenni.</p>
            <p> – Azt nem teheted; van nekem esküdt uram, van neked is esküdt feleséged.</p>
            <p> – Esküdt urad, amikor akarom, meghal, s özvegy leszesz; Anicával csak ez álarc
               esküdött meg, de eldobom, s nem tudja többet, ki voltam.</p>
            <p> Óh, asszonyom, azt hittem, a szívem szakad ki e szóra. Aki miatt fátyollal takartam
               le szobámban a Szűz Mária-képet, attól azt hallani, hogy semmije sem enyim, csak az
               álarca! – De nem sírtam.</p>
            <p> – Engem is megcsalnál, mint őt megcsaltad – válaszolt neki Marióra.</p>
            <p> Ekkor a rabló esküdni kezde, hogy én csaltam őt meg elébb. Rágalmazott; embereket
               nevezett meg, akikkel titkon egyetértek. Óh, az átkozott! Ki még álmomban sem
               beszéltem mással, mint ővele; ki még imádságomban is csak a szent nőkhöz fordulék,
               hogy férfi neve az övén kívül ki ne jöjjön számon!</p>
            <p> De folytatni kellett a játékot tovább. Marióra egy gondolatnak nem volt ura; ő
               gyámoltalan asszony, ha én nem súgtam fülébe, mit mondjon, nem tudott neki
               megfelelni. Mondjad ezt:</p>
            <p> – Én félek tőled, mert te rabló vagy; neked nem kell szerelem, neked csak pénz kell.
               Miért nem jutott hamarább eszedbe, hogy nekem hízelegj? Azért jöttél csak, mivel
               megtudtad, hogy apám itt volt, s nekem száz aranyat ajándékozott, hogy kezdjek vele
               gazdaságot, ha már ellenére férjhez mentem; most ezt akarod tőlem elrabolni.</p>
            <p> (– De ez nem igaz, súgá nekem Marióra; nekem egy húszasom sincs.)</p>
            <p> – Csak te feleld azt, amit súgok.</p>
            <p> A kísértő bosszús lett az ellenkezésre.</p>
            <p> – Balga némber, mit nekem a te száz aranyod? Én adok neked tízszer annyit: íme,
               fogjad; azzal a kis ablaknyíláson az ajtó fölött egy nehéz erszényt vetett be, mely
               csörömpölve hullott lábainkhoz. Tele volt arannyal. Félrerúgtam, úgy utáltam.</p>
            <p> – Könnyen beszélsz – szólt erre Marióra –, most ideadod, s ha bebocsátlak, az
               enyimmel együtt elveszed.</p>
            <p> – Esküszöm neked.</p>
            <p> – Nem, nem hiszek rabló esküjének. Fegyvereid vannak, nem védhetem magam ellened.
               Eredj, és akaszd fel puskádat, pisztolyaidat és vadászkésedet amoda arra a bükkfára,
               mely száz lépésnyire van a háztól; akkor, ha fegyvertelenül jössz vissza, elhiszem,
               hogy nem akarsz megölni, meghallgatom, amit beszélsz.</p>
            <p> A rabló belement a tőrbe. Hogy megcsaljon két asszonyt, meg hagyta csalni általuk
               magát.</p>
            <p> – Itt vagyok mármost fegyvertelenül, bocsáss be – szólt a kísértő, miután
               fegyvereit, ahogy Marióra mondá neki, felaggatá a bükkfára.</p>
            <p> Nekünk hosszúra kellett nyújtanunk a beszédet, hogy időt nyerjünk.</p>
            <p> – Mondjad neki, hogy elébb tüzet kell gyújtanod, sötétben nem bocsáthatod be – ezt
               súgám a nőnek.</p>
            <p> A kísértő szenvedélyét e szó csak ingerelte.</p>
            <p> – Ráérsz majd azután, meglátom én szép szemeidet a sötétben is, mert azok még
               szebben fénylenek a sötétben.</p>
            <p> – Tehát olyan szemeim vannak, mint a macskának? – feleltetém Mariórával.</p>
            <p> – Együgyű bolond! – dörmögé magában magyarul a kísértő, melyet Marióra nem értett,
               aztán hízelegve mondá neki román nyelven: – olyan szemeid vannak, mint a
               csillagok.</p>
            <p> – De igazán valld meg, hogy szeretsz-e? Nem rossz szándékból jössz-e hozzám? Nem
               akarod-e kisgyermekem kezét elvágni, amire szükségük van a rablóknak, hogy magukat
               láthatatlanná tegyék?</p>
            <p> A kísértő haragba kezdett jönni; vette észre, hogy itt csak az időt töltetik vele, s
               most már nyers hangon vágott közbe:</p>
            <p> – Asszony, nyiss ajtót; vagy rád töröm erővel!</p>
            <p> S öklével olyat ütött az ajtóra, hogy az végig repedt.</p>
            <p> – Csitt! Fölkeltéd gyermekemet, nem hallod, hogyan sír!</p>
            <p> – Tehát bocsáss be szépszerével. Ha önkényt velem jössz, jó helyre viszlek
               gyermekeddel együtt, úrfi lesz belőle, te pedig úriasszony. Ha még egy percig
               ellenkezel, ajtódat berontom, porontyodat a falhoz vágom, s tégedet erővel viszlek,
               ahova nekem tetszik.</p>
            <p> Marióra kezeit tördelé, s nem hallgatott többé reám, odaveté magát gyermekére, ki a
               nagy zajra fölébredve, sírni kezdett. Én kivontam övem mellöl pisztolyomat, s oda
               álltam az ajtó mellé. Ha senki sem, tehát én!</p>
            <p> A rabló nekiveté vállát az ajtónak, s iszonyú erővel feszíté azt befelé; a deszkák
               recsegtek bele, s amint az ajtó közepett volt elreteszelve a keresztgerendával, egész
               nyílás támadt már az ajtófél között, úgy behajlott az ajtó a nyomástól. Ezen a
               nyíláson keresztül éppen a halántékának irányozva tartám a pisztolyt, nem messzebb,
               mint egy arasznyira tőle. Ő igen erős ember; csak még egy erőfeszítés kellett volna
               neki, hogy – halva feküdjék lábaimnál.</p>
            <p> … A leány egészen kifáradott e jelenet elmondásában; néhány percig elhallgatott,
               hogy kipihenje magát, mialatt Henriette sápadtan, mint egy szobor, nézett reá.</p>
            <p> Ismét folytatá a leány.</p>
            <p> – Ebben a végső pillanatban egy vadállati dühös ordítás hangzott fel a ház előtt. Az
               ajtó visszacsapódott helyére, s midőn a fölötte levő ablakhoz ugrottam, már akkor két
               férfi állt a kunyhó előtt.</p>
            <p> Itt volt Juon Táre!</p>
            <p> Az nem volt szó, az nem volt beszéd, amit az első percben ellenfeléhez intézett; az
               egy zsákmányra rohanó dúvad ordítása volt.</p>
            <p> Juon Táre igen erős ember; szerencsére, erejéhez igen csendes, félrevonuló
               természete van, mert hiszen ha indulatos volna, ha korcsmákba járna, ott magát
               leinná, mindig emberhalállal végződnék a mulatság. Annál borzasztóbb volt őt e
               percben a legdühösebb vadállati indulat kitörésében látni.</p>
            <p> S meglepett kísértő a fára akasztott fegyvereiért akart rohanni, de Juon egy roppant
               ugrással utolérte, s megragadta egyik kezét.</p>
            <p> Ha a Fatia Negra közönséges isten teremtése volna, egy perc múlva üsszezúzott
               csontokkal kellett volna neki a földön, Juon térdei alatt heverni; de abban a
               pillanatban, midőn Juon egyik kezét megragadta, a rabló szemközt fordult rá, s
               átkapta derékon a pásztort, s birokra kelt vele.</p>
            <p> A hold teljes fényében sütött le a völgybe, tisztán ki lehete venni az egész
               küzdést.</p>
            <p> Amint Juon Táre azt látta, hogy ellenfele birokra merészkedik vele kelni, méltóságos
               nyugalommal engedé derekát átkaroltatni, s csendesen dörmögé:</p>
            <p> – Úgy, tehát te tülekedni akarsz velem, Fatia Negra? Ez is jól van.</p>
            <p> Azzal csendesen körülfoná ő is rettentő karjaival ellenfelét, mikkel képes volt
               egykor a vele küzdő medvéből kiszorítani a párát, s magához készült őt törni.</p>
            <p> Ekkor kezdődött egy olyan borzasztó küzdelem, melyre visszaemlékeznem is
               irtózat.</p>
            <p> Nincs rettenetesebb, mint mikor két férfi küzd puszta kézzel életre-halálra.</p>
            <p> Juon Táre borzasztó ereje nem volt képes összetörni Fatia Negrát. A pásztor a sebes
               jövetelben is kifáradhatott; a rabló pedig ügyes volt, és acélruganyossággal hányt
               ellent a pásztor tömör erejének.</p>
            <p> Majd az egyik, majd a másik bukott fél térdre, de ismét visszapattant; a pázsit
               feltúródott dobogó lábaik alatt, vállaikat egymás mellének feszítik, ökleikkel törték
               egymás derekát, arcaik egymáshoz voltak szorítva úgy, hogy fej fejet ért. Egy-egy
               percre megálltak, magukat kipihenni, s olyankor tört hangban egyes kérdéseket
               intéztek egymáshoz.</p>
            <p> – Ki vagy te? – mormogá Juon. – Ki vagy te, aki Juon Táre kezének ellenállni tudsz?
               Ki vagy te, akivel Juon Táre egy szóra nem bír?</p>
            <p> – Mit akarsz, bolond! – dörmögé vissza a rabló. – Az a kétszáz arany csábított-e el,
               ami fejemre van téve, azért akarsz elfogni? Én adok neked ötöt, bocsáss el.</p>
            <p> – De nem bocsátlak el; nem kell nekem sem a te aranyod, sem az urak aranya. Nekem
               csak a te veszedelmed kell. Ebből a kézből ki nem szabadulsz, ha háromszor ördög vagy
               is.</p>
            <p> – Majd meglássuk.</p>
            <p> S ismét újra kezdődött a tusa; mind a két férfi erejét megfeszítve küzdött vítársa
               ellen, a Fatia Negráról rongyokban repedezett le az öltöny, vállaiból csorgott alá a
               vér, ahogy Juon éles fogaival, mint egy fenevad, beleharapott; nem szóltak a küzdés
               alatt, csak erős lélegzetük hangzott, mint két vadkan hörgése, amint egymást alá s
               fel hurcolták a gyepen, s a földrengető dobbanások.</p>
            <p> Nekem erővel kelle visszatartanom Mariórát, hogy férjének segítségére ne rohanjon;
               az őt zavarba hozta volna; – aztán meg – nem is akartam. Végezzék azt a férfiak.
               Egymásnak termettek; egyik sem rosszabb, mint a másik.</p>
            <p> – Te még most is szereted a Fatia Negrát – szólt közbe Henriette szomorúan.</p>
            <p> A leány arca kipirult.</p>
            <p> – Szeretem és éppen azért hal meg.</p>
            <p> – Olyan volt ő ebben az órában, mint egy tündér, aki egy óriással harcol. Emez fél
               fejjel magasabb, mint ő; karjai, mint egy cserfaág, oly izmosak; ő pedig sokkal
               karcsúbb; de minden izma olyan, mintha acélból volna; akárhová hányta-vetette őt az
               óriási ellenfél, mindenütt talpra esett, s sohasem bírta amaz kitépni karját az ő
               szorítása alól, sohasem bírta fejét kiszabadítani öleléséből; hanem sokszor maga is
               félig elbukott vele, s aztán térdeiken fetrengve küzdtek, összebonyolult tagokkal,
               mint egy elválhatatlan vonagló tömeg.</p>
            <p> – Hadd lássam meg ismeretlen pofádat! – hörgé, egy pillanatra egész erejével rávetve
               magát Juon a fekete álarcosra. – Hadd tépem le maskarádat, ördög! – s fogaival közel
               akart férközni ellenfele képéhez, hogy arról az álarcot lemarcangolja.</p>
            <p> A Fatia Negrát e szándék rettentő dühbe hozta; most már ő is ordítani kezdett, mint
               egy megsebzett medve, mely a vadásszal küzd; ez nem viadal volt többé, hanem
               marcangolás, a küzdők messzire eldulakodtak már a kunyhótól; hörgésük, vad ordításuk
               hangja betölté a néma ligetet; mi benn a kunyhóban jól láttuk, hogy közelednek egyre
               a birkózás közben egy meredek örvény széléhez, mely több ölnyi mélyen süllyed alá,
               ennek aljában ered a kis hegyi patak.</p>
            <p> – Vigyázz, Juon! – sikolta Marióra kétségbeesetten, hangját nem hallotta az meg;
               mindkettő süket volt már és vak; a következő pillanatban Juon egyet csóvált
               ellenfelén, s azzal egyszerre mind a ketten hanyatt-homlok lebuktak a mélységbe.</p>
            <p> Mi kirohantunk utánuk! A mélység párkányára érve, az egyik alakot mozdulatlanul
               elterülve láttuk a patak sziklái között, a másik vergődött ki a túlsó partra.</p>
            <p> Ez a másik a Fatia Negra volt.</p>
            <p> – Juon meghalt? – kérdé ijedten Henriette.</p>
            <p> – Nem; csak elkábult az eséstől; ő esett alul, amaz fejül; de az is
               megszenvedhetett, látszott nehéz haladásából, hogy meg van zúzva; oly terhesen tudott
               a partra felkapaszkodni.</p>
            <p> Amíg ő a túlsó partra felmászott, amíg Marióra zokogva és sikoltozva rohant le
               elkábult férjéhez, annak alélt tetemét vonszolva ki ölében a patak vizéből, addig én
               levevém a bükkfáról a Fatia Negra odaakasztott kétcsövű fegyverét, s arcomhoz emeltem
               azt. Előttem a fehér sziklán, amit a hold reá sütött, olyan jó célpont volt egy
               nehézkesen kapaszkodó fekete alak; a cső legye éppen neki volt irányozva szépen;
               bizonyos volt, hogy eltalálom. Aztán elgondoltam, hogy milyen nagyon szerettem én őt
               valaha, s azzal lebocsátám a fegyvert, és elhajítottam magamtól.</p>
            <p> A leány elhallgatott, és eltakarta mindkét kezével szemeit, és sokáig nem vette le
               azokat orcájáról.</p>
            <p> – Ön sír – szólt részvevőleg odahajolva hozzá Henriette, s finom fehér kezét a fáta
               gömbölyű vállára helyezé.</p>
            <p> – Nem sírok – mondá ez, és a könnycseppek összeszorított ujjai közt szivárogtak
               át.</p>
            <p> Aztán hirtelen felállt, levette kezeit arcáról, s halvány arcát Henriette felé
               fordítva, hideg, száraz hangon mondá:</p>
            <p> – Utoljára volt ez, nagyságos asszonyom. Gyönge vagyok; azt mondják, azért, mert
               némber vagyok. De meg fogják tudni, hogy ez nem igaz. Óh, igen sokan fognak énrám
               fogcsikorgatva emlékezni, akik könyökkel odábbtaszítottak, s azt mondták: eredj, te
               némber! Átkozódva fogják megvallani, hogy egy megsértett asszony keze rettenetesebb,
               mint egy egész ország férfiáé. Ne féljen, asszonyom, amit megígértem, megteszem. Ön
               velem <hi>rettenetes</hi> jót tett, ön felfedezte előttem, hogy meg
               vagyok csalva; ezt én önnek meg fogom szolgálni; előre nem mondhatom meg, hogy
               miként, mert azt nem szabad megtudni senkinek; de amit ígértem, azt beváltom.
               Meglehet, hogy én magam is belehalok; de az mindegy. Most isten áldja meg önt,
               nagyságos asszonyom; aludjék csendesen.</p>
            <p> – Csak nem gondol arra, hogy hazamenjen ily késő éjszaka?</p>
            <p> – Haza nem megyek, de valahová megyek, annyi bizonyos. Mit nekem az éjszaka? Nem
               jöhet énelém olyan kísértet sehonnan, amilyennél szörnyűbb itt belül, szívem fenekén
               nem lakik. Ha attól, amit magam ez órában kigondoltam, meg nem ijedek, meg nem
               ijeszthet a koporsók semmi szelleme többé. Én ugyan szerencsétlen vagyok: de azért az
               isten áldja önt mégis. Majd fog még felőlem hallani. Nemsokára igen sokat.</p>
            <p> A fáta szép szelíden kezet csókolt Henriette-nek; s erőtetett szilárd léptekkel
               távozott el a szobából. Henriette egészen el volt kábulva a hallottaktól: elmélázva
               nézett maga elé, s végiggondolta a rémjeleneteket, majd elölről utóig, majd a
               végjelenetről visszafelé; majd vádolta, majd igazolá magát. Majd szemére veté
               magának: hogy mi jogon tépte szét e nyomorult leány boldogságát, majd kimenté lelkét
               ama másik nő üdvének megőrzésével; valami hideg hang azt suttogá mindezeken
               keresztül, hogy saját szíve van itten érdekelve: önérdeke az, mely e hozzá idegen
               lények fájdalmai- és szenvedéseibe avatkozni kényszerítené. Életkérdés rá nézve az:
               ki külde neki ama fekete ékszert, s mi kapocs van a rabló utált keze s az ő
               csillagtávolban élő első és utolsó szerelmének tárgya között? Ezt, ezt megfejteni az
               ő feladata!</p>
            <p> Ez a halovány, gyermeteg arc, ezek a gyönge, finom kezek vas következetességgel
               intéznek egy előlük meg nem menekülhető sorstervet; – ők maguk sem tudják azt
               talán.</p>
         </div>
         <div type="chapter">
            <head>Mikor a gazdag ember halni készül</head>
            <p> Egyszer csak az a hír lep meg bennünket, hogy Lapussa Demeter úr súlyos beteg
               lett.</p>
            <p> Tulajdonképpen nem a betegség teszi híressé e tényt, mert hiszen minden hosszú
               életnek halál a vége, mint inkább az öregúr közbeszéddé vált furcsaságai, ki, úgy
               látszik, hogy most akar még csak sokat beszéltetni rigolyáiról, s haldokló ágyán
               kíván a közelállók bosszantására, a távolállóknak pedig különös mulattatására
               szolgálni.</p>
            <p> Általános elgyengülés a baja; amin bizony senki sem segíthet többé, s aminek
               valószínűleg egy jótékony tüdőszélhűdés fog véget vetni.</p>
            <p> A világ minden orvosa zaklatva van miatta.</p>
            <p> A pestiek nem elégségesek neki: azokat is rendre fellármáztatja ugyan, éjfélben és
               hajnali álmukban; ki mikor ebédelni szokott, akkor ragadja ki családja köréből és a
               levesestál mellől; konzíliumot tartat maga fölött, mindennap kétszer; írat velük
               recipéket majd külön, majd kollektív nóták alakjában, azokat felolvastatja magának,
               megkérdi, melyik ingrediencia miféle hatásra való; miféle orgánumba kell annak
               belémenni, s aztán beleokoskodik a dologba, észrevételeket tesz rá; kívánja ezt vagy
               amazt kitörültetni belőle és mást íratni helyébe; néha megteszi, hogy kétféle
               orvosságot összeönt, és úgy szedi; attól természetesen még rosszabbul lesz; akkor
               szidja az orvosokat, hogy erővel meg akarják ölni, s utánuk vagdalja a decoctumos
               üvegeket; Lőrincz doktort, a háziorvost már egyszer meg is akarta lőni; szerencse,
               hogy nem volt mivel; azt mondta neki; hogy „sarlatán”. Ez a szó pedig olyan szó,
               amitől egy doktorban minden csepp vér epévé válik. „Igenis! Sarlatán az úr, mert még
               azt sem tudja, mi betegségem van!” – „De igenis, hogy tudom!” – „No, hát mondja, ha
               tudja.” – „Őrültség!” – ordítá a doktor, s becsapta maga után az ajtót; szegény
               doktor maga is sárgaságba esett e jelenet után, s többé azért a házért sem ment volna
               le Demeter úr fölött konzíliumot tartani.</p>
            <p> Egy napon az jutott eszébe, hogy Sipos úrral írasson Margarinak. Más emberben nem
               bízott már, csak az ügyvédben. Azt a furcsa indítványt tette Margarinak, hogy jöjjön
               vissza Hídvárról; ötvenezer forintot fizet neki, ha elvállalja azt a hivatalt,
               miszerint minden megkészített gyógyszerből előbb ő vegyen be egy kanállal, hogy így
               annak hatását experimentálhassa elébb – in anima vili.</p>
            <p> Sipos úrnak volt annyi esze, hogy ezt a levelet megírta ugyan, de el nem küldte,
               hanem megmutatta Lángainénak, ki azt fejcsóválva vette magához. Bizony különös ember
               az öregúr.</p>
            <p> Majd meg mindenféle arkánumokat hordatott rakásra; amit csak reklámokban olvasott,
               vagy pletykaképpen hallott: mindenről segítő labdacsokat, három nap alatt megifjító
               tinktúrákat; azokat sorba rakta maga elé az asztalra, de hozzájok nyúlni nem mert,
               kivéve azokat, amiket kívülről kellett a bőrére kenni.</p>
            <p> Engedte magának igen sokba kerülni a gyógyítást. Valaki azt tanácsolta neki, hogy
               tiszta pezsgőben fürödjék; minden fürdője belekerült ezer forintba. Nem sokallta.</p>
            <p> Egyszer azt olvasta valami hírlapban, hogy Párizsban van egy szerecseny orvos, aki
               csodakúrákat visz véghez az embereken; jelesül kaucsukkal egészen új tüdőt tud az
               embernek csinálni. Nem hagyott addig békét az ügyvivőjének, amíg az nem írt egy
               párizsi üzletbarátnak, hogy ezt a szerecseny doktort mindenáron meg kell szerezni a
               nagyságos úr számára, kerüljön bár fele vagyonába, s ha őt szerencsésen kigyógyítja
               mostani bajából, ötszázezer forintot biztosít számára.</p>
            <p> Nem lehetett vele megértetni, hogy ez az egész csodaműtő nem egyéb, mint hírlapi
               kacsa.</p>
            <p> Szerencséjére a fekete orvos akkorra megszökött Párizsból, kisülvén felőle, hogy
               kenyérgalacsinokat árul drága pénzért csodalabdacsok gyanánt.</p>
            <p> Rettenetes volt a beteg úr körül akármiféle minőségben megmaradni érző lénynek. Még
               János úr is csak a fejét dugta be az ajtón, úgy kérdezősködött koronkint egészsége
               mintléte felől, Makszikát pedig éppen elzárták előle, nehogy a kis bolond megbántsa
               valamivel a nagytátit, s ez az egész családot kitagadja miatta; mert kitelik
               tőle.</p>
            <p> Egyedül Lángainé volt, aki Demeter úr szeszélyeit rendületlenül ki bírta állani.
               Éjjel-nappal, soha el nem hagyá a beteg szobáját. Ott ült a pamlagon, és írt. Naplót
               vezetett. Miről vezetett naplót? Demeter úr betegsége felől; annak minden fázisait
               feljegyzé komolyan, figyelmesen, s midőn jöttek az orvosok, felolvasá előttük, mi
               történt, mit kívánt, miket mondott a beteg, hányféle változás történt rajta. Az
               orvosok komoly képet csináltak hozzá, s nem győzték eléggé bámulni a delnő türelmét,
               ki nem restelli egy hipochondriákus agónia minden képtelen tüneményét számba venni, s
               az orvosi tudományt dühbe hozni vele.</p>
            <p> Demeter úr mégsem volt megelégedve Lángainéval. Csak azért ápolja őt ilyen híven,
               azért szorgalmatoskodik, mert nagyon jól tudja, hogy Demeter úr új végrendeletet
               kíván tenni, amiben őt jelentékenyen megrövidíti. Nem használ semmit a nyájaskodás.
               Amit ez öregember föltett magában, abból őt ki nem téríti semmi kedveskedő arc.</p>
            <p> Mikor az este közelget, csipdelőzve szól leányához:</p>
            <p> – Nos, miért nem mégy hát színházba? Máskor is elmentél, máskor is itt hagytál. Azt
               hiszed, hogy olyan rosszul vagyok már? Kedveskedel most, ugye, mert az gondolod, hogy
               már meg kell halnom, mert félsz tőlem? – Pedig az mind nem használ semmit. Nem
               használ semmit. Most már késő minden. Korábban kezdtétek volna. Te és azok a másikak.
               Azok a rosszak. No, majd megemlegettek engem. – Eredj, kérlek, a színházba! Nagyon
               szép darabot adnak.</p>
            <p> Lángainé sohasem szólt szavaira semmit. Hallgatott nyugodt alázattal; csak akkor
               szólt néha beszédébe, mikor a beteg az orvosok ellen zúgolódott. Ő is segített neki
               azokat szidni.</p>
            <p> Hanem ez mind nem használt semmit. Demeter úr azért egy napon mégiscsak magához
               hívatta Sipos urat, hogy tegyen fel új végrendeletet, s semmisítse meg a régit.</p>
            <p> Mikor ezt megtudta Lángainé, megtörte eddigi hallgatását.</p>
            <p> – Atyus, te új végrendeletet akarsz tenni?</p>
            <p> – Aggódol magad miatt, ugye? – szólt az ágyban fekvő beteg, sápadt arca vonagló
               redőit gúnyra fintorítva.</p>
            <p> – Nem magamért, mert én férjem után tisztességesen el vagyok látva, hanem megholt
               húgom gyermekei miatt; tudod, hogy azt ígértem neki, hogy úgy fogok rájuk gondot
               viselni mintha saját gyermekeim volnának.</p>
            <p> – No, hát csak viselj rájuk gondot, mert én nem viselek, én nem ígértem semmit.</p>
            <p> – Úgy szólsz, mintha nem volnál öregatyjuk.</p>
            <p> – Ők viselik úgy magukat, mintha nem volnának unokáim. Írt-e hozzám azóta egy sort
               is az a lyány, amióta Pestrül elvitték, csak egy „csókolom kezedet” a férje
               levelében? Úgy tesz, mintha rá nézve a világon sem volnék. Nem hetek óta vagyok-e már
               rosszul; fekszem, halálomon vagyok; te ezt bizonyosan megírtad neki; de ő nem sietett
               ide; óh, kisebb gondja is nagyobb annál.</p>
            <p> – Te nem vagy halálos beteg, atyus, csak képzelődől; meg fogsz még bizonyosan
               gyógyulni; de Henriette azért mégis bizonyosan itt volna már ezóta, mert én tudattam
               vele, hogy változásod van, ha saját beteg férjét nem kellene őriznie otthon, akit
               vadászaton a medve nagyon összeroncsolt.</p>
            <p> Az öreg valami olyan kacagáshoz hasonló hangokat hallott:</p>
            <p> – Úgy! Férjét? Vadászaton? Medve? A hű feleség! Nagyon derék. Tehát megtépte a medve
               a vadászaton, s ő azt őrzi most otthon? Nagyon szereti a férjét ugyebár? – No, hát
               felelj; nagyon szereti-e a férjét?</p>
            <p> – Azt te tudhatod jobban – szólt Lángainé vállvonítva.</p>
            <p> Az öreg sovány kezét kiemelve a takaró alól, száraz mutató ujjával taktust ütve,
               monda:</p>
            <p> – És mégis száz percenttel jobban szereti, mint az öregapját, mert betegségében
               inkább nála marad.</p>
            <p> – Én azonban minden órán várom megérkeztét.</p>
            <p> – No, én meglehet, hogy nem fogok rá várni a meghalással.</p>
            <p> – De hát addig is, míg ő megérkeznék, miért nem akarod fitestvérét elfogadni?</p>
            <p> – Kit? Azt a semmirevalót, azt a minden iskolából kicsapott korhely gézengúzt, azt a
               postillon d’amourt, azt eresszem én magam elé? Nem iszom én mérget eleget ebből a sok
               orvosságos üvegből kanálszámra, még az kellene, hogy egy vederrel hajtsak föl
               egyszerre; hisz az a fickó képes nekem olyanokat mondani, hogy a guta rögtön megüt:
               hisz az egész patikában nem tartanak fekete üvegekben lepecsételve, hármas zár alatt
               olyan gyilkoló eszenciát, mint amilyent ez a kölyök a két szemében hordoz; hiszen úgy
               tud rám nézni velük, hogy a májamat metszi a nézése. Előmbe ne bocsásd!</p>
            <p> – Pedig ő mindennap itt könyörög nálam, hogy békítselek ki iránta.</p>
            <p> Ez ugyan csupán kegyes hazugság volt Lángainétól Kálmán javára, aki ezt éppen nem
               cselekedte, sőt inkább igen nagy rábeszélésébe került Lángainénak a fiút annyira
               vinni, hogy nagyapja házához elcsalja a nevelőintézetből.</p>
            <p> – Tehát könyörög, hogy béküljek ki? – szólt kegyetlen elégültséggel Demeter. – No,
               lám, a kis rebellis. A lázadók kegyelemért esdekelnek. Mit gondolsz, vajon kapnak e
               kegyelmet?</p>
            <p> – Minthogy a te jóságodtól függ, én bizton remélem.</p>
            <p> – Tehát te jó embernek ismersz engem? Ej, ej, ej – én azt hittem, hogy te engem
               valami gonoszkodó hegyi ördögnek tartasz. Bizonyosan megváltozhattam egynéhány nap
               alatt. No, majd meglássuk. Itt van ugye most is az a derék fiatalember? Elkészítetted
               előre, hogyan viselje magát, szájába rágtad jól, hogy mit mondjon, vettél neki
               tisztességes ruhákat, hogy szokás szerint rongyosan ne jöjjön elém, még tán a haját
               is megnyírattad, minthogy én nem szeretem azt a lompos parókát a fején. No, jól van:
               nem bánom, ereszd be, ha itt van; hanem előre is biztosítalak róla, hogy én kemény és
               száraz ember vagyok. Engem nem lehet könnyhullatásokkal megtölteni, mint a szivacsot,
               én nem vagyok spongyia. Tőlem nem lehet egy óra alatt kicsikarni azt, amit én hónapok
               alatt jól elzártam, s amit én föltettem magamban, abban engemet semmi théâtrecoup meg
               nem ingat.</p>
            <p> – Csak nem gondolod?…</p>
            <p> – De igen is, gondolom. Azt gondolom, amit te nagyon jól tudsz. Akarom, hogy akik
               életemben fel sem vették haragomat, halálom után sírjanak miatta, akarom, hogy még a
               kriptából is kinyúljon ez az én nehéz kezem, s érezzék annak ütését akkor is, mikor
               én azt meg sem mozdítom többé; hogy odajöjjenek sírni és kezeiket tördelni a
               sírboltajtó elé; amidőn én éppen úgy nem fogok rájuk hallgatni, mint nem hallgatok
               most.</p>
            <p> – Óh, te hallgatni fogsz rájuk. Kegyetlenebbnek mondod magadat, mint amilyen vagy.
               Én tudom, hogy nem fogod unokáidat szerencsétlenekké tenni.</p>
            <p> Lángainé annyira vitte magát, hogy még kezet is csókolt az öregnek, amin az gúnyosan
               mosolygott.</p>
            <p> – No, eredj, hozd elő azt a fiút; majd meglátod, milyen nagyon fogunk örülni, ha
               látjuk egymást.</p>
            <p> Lángainé megköszönte Demeternek ezt a kegyet, s kiment saját szobájába, ahol már
               várakoztatta Kálmánt, kit rögtön hívatott, amint Sipos által megtudta, hogy atyja új
               végrendeletet akar tenni.</p>
            <p> – Aztán, édes Kálmánom, csak szelíd légy; ne nézz olyan vadul öregatyádra; ne felelj
               neki, ha dorgál; tudod, hogy ő öreg ember, és beteg; azért nagyon ingerült; az öreget
               és beteg embert minden jóravaló lélek kímélni szokta; azok iránt türelmesnek,
               alázatosnak kell lenni. Ne mondj neki, bármit mond is, semmi egyebet, mint azt, hogy
               bocsásson meg, ezután jó fogsz lenni; borulj oda eléje, és csókold meg a kezét;
               kérjed, hogy ne haragudjék rád; engedjen itt maradnod. Gondold meg, édes Kálmánom,
               hogy magadviseletétől függ nemcsak a saját jövendőd, hanem Henriette testvéredé
               is.</p>
            <p> A fiú nagyot sóhajtott:</p>
            <p> – Szegény Henriette! – s azzal engedte magát nénjétől bevezettetni.</p>
            <p> Lángainé egy cseppet sem volt meglepetve, midőn visszatértekor már ott találta atyja
               szobájában János urat. Bizonyosan Demeter úr maga hívatta őt oda. Hiszen hadd legyen
               hát ő is ott.</p>
            <p> Odavezette kisöccsét Demeter úr ágyához, s ott vállára téve kezét, csendesen térdre
               nyomta őt; a gyermek megragadta nagyatyja kezét, és elkezdett zokogni.</p>
            <p> Demeter úr ingerkedő kedéllyel hunyorga rá:</p>
            <p> – Ki ez az ifjú úr? Nem ismerem ezt az ifjú urat. Vajon ki lehet ő?</p>
            <p> – Látod, Kálmán úrfi – szólt bele János, mintha komolyan kellene erre a kérdésre
               felelni.</p>
            <p> – Ez volna itt Kálmán úrfi? Az én unokafiacskám? Óh, dehogy! Nem szokott az
               énelőttem térdepelni, nem szokta az az én kezemet csókolgatni: bizonyosan valami árva
               gyereket öltöztettetek fel az ő ruhájába, azt tanították be helyette. Mutassa csak az
               orcáját.</p>
            <p> Azzal felemelve a gyermek állát, annak könnyektől eláradt szemeibe tekinte.</p>
            <p> – De bizony, úgy látszik, hogy mégis ő az. No, hát, úrfi, hadd halljuk, miért jöttél
               ide? Mire tanított be Lángainé nagynénéd? Versben vagy prózában? Diákul van, vagy
               franciául? Kezdj hát hozzá.</p>
            <p> A gyermeknek természetesen semmi sem volt betanítva, nem is tudott volna felelni a
               sírás miatt.</p>
            <p> – Ej, hát már az elején belesültél? Nos, segítsd ki, nénje; kezd el neki az első
               szót, talán majd beletalál aztán.</p>
            <p> – Ugyan, atyám, hogy lehetsz egy gyermekhez olyan kegyetlen? – szólt közbe Lángainé,
               ki szokott hidegvérűségét kezdé elveszteni.</p>
            <p> – Hát miért nem beszél? Ő jött, nem én hívattam. Mit akar?</p>
            <p> – Azt akarja, hogy bocsáss meg neki, hogy fogadd őt vissza a házhoz, hogy szeresd
               őt, úgy mint minket többieket szeretsz.</p>
            <p> – Te most hazudsz; ezt ő nem akarja. Sőt inkább szabad akar lenni, mint a madár,
               akinek senki sem parancsol, kóborolni a világban, alkalmatlan parancsoló nélkül; maga
               ura akar lenni. Rokonainak jó hírt, nevet szerezni! Ez az ő óhajtása. Ugyebár azt
               akarod nekem mondani? Felelj hát, mert azt hiszem hogy megnémultál.</p>
            <p> A fiú erőt vett magán, letörlé könnyeit, s elfojtott hangját szóra erőtetve. ezt
               mondá:</p>
            <p> – Azért jöttem, hogy ne büntesd miattam Henriette-et.</p>
            <p> – Ahán! Látjátok? Ő nem magáért jött könyörgeni. Ő nagy úr; ő nem ereszkedik le a
               maga érdekében könyörögni; ő csak másokért esedezik. Tudtam én, hogy az én Kálmán
               unokámnak semmire sincs szüksége. Neki még csak a haldokló nagyapja áldása sem kell.
               Szégyen volna neki érte megalázni magát.</p>
            <p> Lángainé vette észre a gyermek égni kezdő szemeiből, hogy ez a jelenet rosszul fog
               végződni, s most már azon lett volna, hogy eltávolítsa őt onnan; azonban Demeter úr
               meggátolá.</p>
            <p> – Mármost csak maradjon itt, mármost majd én akarok vele beszélni. Ha őneki nincs
               hozzám több mondanivalója – van nekem. Tehát, kedves, szép unokám, tudod-e, hogy
               honnan terem a puha kenyér? Mit gondolsz, ha egy ruha leszakad rólad, honnan kerül
               elő a másik? Azt pénzért adják. S kitől jön elő az a pénz? Az égből hull-e az, mint a
               manna? Mit gondolsz?</p>
            <p> A fiú összeharapta ajkait, és többé nem sírt; de annál jobban pirult.</p>
            <p> – Van-e neked valahol kapitálisod, amiből majd megélhetsz, ha én meghalok, és rólad
               el találok felejtkezni? Tudsz-e valami mesterséget, mi? Vagy koldulni fogsz, he?</p>
            <p> Lángainé nem mert közbeszólni; jobban félt, mint ahogy fájt neki e jelenet.</p>
            <p> – Mert azt korántse gondold, hogy énnekem kötelességem a te korhelységedet
               megjutalmazni, s módot szolgáltatni annak folytatására; óh, éppen nem; én szabadon
               rendelkezem mindenemmel; – ha tetszik, egyenlően felosztom; ha nem tetszik, a
               legérdemesebbnek adom, s ha akarom, kiosztom a koldusok között.</p>
            <p> A gyermek könnyedén vállat vonított; az öregúr figyelmét nem kerülte az ki.</p>
            <p> – Vagy talán azt gondolod, hogy az apádról maradt rád valamid? Igen, egy csomó
               fizetetlen adósság. Apád éppen olyan haszontalan korhely volt, mint te, ki anyádat
               akaratom ellen szökteté el, mint egy tolvaj.</p>
            <p> Kálmán, mint a kígyómarta szökött fel térdeiről e szóra; ajka elkékült, és arca
               elsápadt. Nem látott most már semmit maga előtt, nem hallgatott senkire. Rikácsoló
               hangon kiálta:</p>
            <p> – Apámat ne bántsd, mert az nem bántott téged! Tarsd meg mindenedet; add, akinek
               akarod; én nem kérem semmidet; de te se bántsd az én szegény apám, anyám becsületes
               nevét.</p>
            <p> – Kálmán! Az istenért! – suttogá Lángainé.</p>
            <p> – Hallod, hallod! – szólt ravaszkodva az öregúr. – Megjött neki a szava! Most beszél
               ez az igazi hangján.</p>
            <p> – Igaz! Nem akarok hozzád jönni; sem palotádba, sem temetődbe. Nem akarok enni
               panaszos kenyeredből! Elmegyek tőled, és sohasem jövök vissza. Koldus fia vagyok:
               magam is az lehetek. Koldulni fogok az utcaszegleten, meg házrul házra; de nem
               titőletek – nyomorult gazdagok!</p>
            <p> Lángainé meg volt rettenve; az öregúr egy percre elmeredt szemekkel, nyitott szájjal
               esett vissza vánkosai közé; csak János úr hitte, hogy meg tud felelni e rakoncátlan
               kölyöknek. Hirtelen két hosszú lépéssel előtámadt a kandalló mellől, s nekiment
               Kálmánnak azon atyafiságos szándékkal, hogy majd felpofozza.</p>
            <p> – Ejnye, te semmirevaló gaz suhanc, még a tátit és minket inzultálni mersz?</p>
            <p> Kálmán úrfi azonban hirtelen felkapott Lángainé asztaláról egy nyitott penicilust, s
               szembe állva hórihorgas nagybátyjának, fogcsikorgatva kiálta rá:</p>
            <p> – Hozzám ne nyúlj, te hosszú lábú hóhér, mert úgy ütöm a hasadba ezt a kést, hogy
               rögtön meghalsz.</p>
            <p> János úr úgy megijedt e szóra, hogy azt sem tudta, melyik lábával lépjen előbb
               hátrafelé. Valóban, az nem volt tréfa. Az ember sokat reszkírozott volna a támadás
               által.</p>
            <p> Azzal Kálmán, használva az egérutat, hirtelen kiiramodott az ajtón, s azt bevágta
               maga után. Az elhagyott szobából dühös csengetés hangzott utána.</p>
            <p> A csengetésre előrohanó pitvarnok az előszobában találkozott az úrfival. Kálmán
               megszólítá:</p>
            <p> – Ugyan, édes György, adjon egy darab kenyeret, mert mától fogva nem tudom, hogy mit
               fogok enni.</p>
            <p> Odabenn még dühösebben csengettek.</p>
            <p> – Mindjárt jövök, úrfi, várjon meg a kapu alatt; szaladnom kell, nem tudom mi baj
               van megint odabenn.</p>
            <p> Azzal futott be a szobába.</p>
            <p> Demeter úr félig fenn ült az ágyában, a hálósipkája félre volt csapva a fejében,
               mint egy részeg embernek; ordítozott ahogy a torkán kifért:</p>
            <p> – Segítség, gyilkosság! Fogjátok meg az orgyilkost! György, rohanj utána; veresd
               vasra, vitesd a vármegye házához; kiálts polícájt! Fogd el. Eredj. Rohanj!</p>
            <p> A komornyik azt mondta az öregúrnak, hogy „igenis”. S azzal kiment a szobából; a
               szemközt jövő Siposnak, ki hallotta a lármát az ajtón kívül, néma jelekkel mutatá,
               hogy az öregúr meg van egy kicsit háborodva, azzal sietett le a lépcsőn, az úrfit
               keresve. Az pedig, hogy Sipos észre ne vegye, elbújt az orosz kémény szeleltető
               odujába, onnan várta be a további eseményeket.</p>
            <p> A pitvarnok fütyörészve jött a lépcsőn alá, látni való volt, hogy ez nem
               gyilkoskergetésben fárad, Kálmán szépen előjött az oduból.</p>
            <p> György fejét csóválta nagyon.</p>
            <p> – Ej, ej, mit csinált már az úrfi megint? Nonono, csak nem kell szeleskedni; ihol
               van három húszas, fogja; de aztán szépen visszamenjen a nevelőbe, valami bolondot ne
               csináljon.</p>
            <p> Míg ott beszélt Kálmánnál, két-három inas rohant, ugrált alá a lépcsőkön, a háziúr
               „gyilkos” kiáltásaira; a kapu alatt a komornyik mindeniket megállítá, s bemutatá
               nekik a kergetett gyilkost, Kálmán úrfit; amin aztán valamennyien nagyon nevettek, a
               nagy szakállú kapussal együtt. Kálmán úrfit ereszték szélnek.</p>
            <p> A pitvarnok aztán visszatért Demeter úrhoz, s nagy szerényen előadá, hogy az úrfi
               mindnyájukon keresztül törte magát; két városi hajdút, akik fel akarták tartóztatni,
               elgázolt; egy lovas pandúr utána nyargalt, de az úrfi olyan gyorsan szaladt, hogy nem
               érte utol stb. stb.</p>
            <p> Azután csendesség lett a szobában. Jelen voltak ott Demeteren kívül fia, János,
               leánya, Lángainé és az ügyvéd, Sipos.</p>
            <p> Sok ideig nem törte meg senki a hallgatást.</p>
            <p> Végre Demeter úr, indulataiból epés nyugalmába visszatérve, leányhoz fordult:</p>
            <p> – Nos, beszélj hát még valamit. Tudsz-e még valami jót? Lángainé hallgatott.</p>
            <p> – Tessék az íróasztalhoz ülni, tekintetes úr – inte most Demeter az ügyvédnek. –
               Visszahozta kegyed a régi végrendeletemet?</p>
            <p> – Itt van – szólt tompa hangon az ügyész, s átnyújtá a zsebéből kivont iratot.</p>
            <p> Azt pedig Demeter úr megfogá száraz ujjaival, s nagy elégtételvevéssel elhasítá
               kétfelé, és azután minden darabot ismét kétfelé, míg az egész harminckét darabra volt
               eltépve, akkor az egész laskává tépett iratromladékot egy tálcára tevé, és János úrra
               bízta, hogy vesse azt azon módon a kandallóba, még egy csücske se maradjon
               belőle.</p>
            <p> – És most tessék másikat írni, fiskális úr; ha majd le lesz tisztázva, hozzon azután
               öt tanút, akik előttemezzék.</p>
            <p> Most Lángainé bátorságot vett magának közbeszólani.</p>
            <p> – Kérlek, atyám, engedj még egy szót; – nem akarok azért a rossz fiúért többé neked
               alkalmatlankodni, nincs egy szó mentségem is számára; – ő megjavíthatlan; amit keres
               magának, azt megtalálja; de Henriette-ért kérlek.</p>
            <p> Demeter úr nem engedé tovább beszélni.</p>
            <p> – Henriette-ért, ugye? Mivel jobb ő, mint az öccse? Azt hiszed, hogy engem bolonddá
               lehet tartani? Óh, én vén róka vagyok már ahhoz, hogy ilyen világos kelepcébe
               belelépjek. Tán nem világos előttem, hogy ha én Henriette-nek egy félmilliócskát
               hagyományozok, Kálmánt pedig kitagadom, hát ő rögtön megosztja testvérével, amit neki
               hagytam; óh, mert ez nagyon gonosz szívű leány; ismerem a rossz szívét. Nem! Énrajtam
               nem fognak kacagni halálom után.</p>
            <p> Lángainé összekulcsolt kezekkel kérte:</p>
            <p> – Atyám, gondold meg az istenért azt a helyzetet, amibe jönni kell e szegény
               lánynak, akit férjhez adtál erővel egy emberhez, akit nem szeretett, s aki őt elvette
               azért, mert tégedet gazdagnak ismert. Micsoda elátkozott élete fog ennek lenni azon
               ember mellett, ha te kitagadod őt vagyonodból; ha azon ember kegyelmére kell szorulva
               lennie, aki csak jövendő örökségeért volt hozzá hízelgő …</p>
            <p> – Az a jó! – felelt rá kegyetlenül a beteg ember. – Legyen megbüntetve kétszeresen,
               amiért ellenem föl mert lázadni. Amit felhoztál, az csak eggyel több ok arra, hogy
               azt tegyem, amit régóta elhatároztam. Kacagnom kell, ha elgondolom, milyen szemekkel
               fognak egymásra nézni, Hátszegi uram és Henriette asszony, ha ezt megtudják.</p>
            <p> Még János is beleszólt:</p>
            <p> – Hátszegi is megérdemli ezt a büntetést; ő is megbántott minket.</p>
            <p> Lángainé nem ügyelt most arra, amit János beszél, hanem végső kétségbeesés
               elhatározásával lépett atyja ágyához, és térdre borult előtte.</p>
            <p> – Atyám! A mindenható Isten irgalmára kérlek; lelked üdvére, mennybéli
               boldogságodra; légy kegyelmes szívű ez órában unokáid iránt; gondolj reá, hogy
               találkozni fogsz ott – a túlvilágon – meghalt testvérünk szomorú lelkével, s az
               kérdezni fogja tőled: mit tettél árva gyermekeimmel?</p>
            <p> Sipos úrnak úgy fájt ez a jelenet, hogy nem állhatta tovább: fölkelt, és kiment a
               szobából, és odakinn könnyjeit kezdé törülgetni.</p>
            <p> De nem indult meg e szavakon a beteg ember, vagy még inkább haragra indult
               rajtuk.</p>
            <p> – Kelj fel innen, és ne játsszál énelőttem komédiát; az én házam nem teátrum.
               Gondolj te csupán saját bajodra. Azt gondolod, teneked nincsen semmid a rováson? Azt
               gondolod, hogy én feledékeny eszű vagyok? – Ne áltasd magadat azzal; rovásra van írva
               minden, amivel valaha megbántottál; itt a fekete könyv, amibe azt mindig
               följegyeztem, a fejem alatt; rajta háltam, nem felejtettem el belőle semmit, s mikor
               az összeszámolásra kerül a sor, benne lesz a számadásodban minden görbe nézés, minden
               büszke mondás, amivel engem évek óta keseríteni akartál; és azoknak, hidd el nekem,
               nagyon nagy ára lesz téve. Aggódjál te saját magad miatt! Azt gondolod,
               kiengeszteltél azokkal az itt töltött éjszakákkal, mikben az álmot megtagadva
               szemeidtől, ágyam előtt ültél? – Azt gondolod, beszámítom azt a buzgó ápolást, amivel
               hetek óta magadat gyötröd? Semmibe sem veszem azt. Ismerem a gondolataidat, s
               túljárok rajtok. Kétheti alázat nem vásárol meg tízesztendei büszkeséget nálam.
               Hidegvérű emberre találsz bennem, akit még halálos ágyán sem csal meg senki! És most
               hallgass. Szót ne emelj többet azok mellett, akikre nekem méltó haragom van; mert ha
               még egyetlen sóhajtással utamba mersz állani, hogy őket meg ne büntessem, te is abban
               a sorsban fogsz részesülni, amiben ők!</p>
            <p> Lángainé régóta felállt már, nem térdepelt többé.</p>
            <p> Arcának régi feszes büszkeségét visszavette ismét; félig lecsukott pillái alól
               Demeter úrra alátekintve, összeszítt ajkai közül így szóla hozzá:</p>
            <p> – Jól van tehát, kegyes uram. Te hidegvérű ember vagy; – én is az vagyok. Te nem
               szereted a komédiajátszást; – én sem szeretem. Nem szólok többet semmi szót a te
               szívedhez az én szívemből. Tégy, amit tetszik! Írass, amit tetszik. Majd ha <hi>nekem nem fog tetszeni,</hi> amit írattál – én tenni <hi>fogok róla</hi>…</p>
            <p> Demeter úr meg volt lepetve.</p>
            <p> – Tenni fogsz róla, te? Mit tehetsz te az én végakaratom ellen? Rövideszű
               némber!</p>
            <p> Lángainé hideg szilárdsággal felel rá:</p>
            <p> – Én meg fogom semmisíttetni a te végakaratodat.</p>
            <p> – Esztelen! – kiálta dühtől reszketve Demeter, s kezeivel tétovázva keresgélt maga
               körül – nem tudod-e, hogy minden vagyon az enyim, hogy mindennel szabadon
               rendelkezhetem; hogy nekem tökéletes szabad akaratom van?</p>
            <p> – Nincs.</p>
            <p> Ezt a rövid szót mondta, semmit többet az özvegy, s állt büszkén a két férfi előtt,
               kik álmélkodva bámultak reá; Demeter úr alig talált szót, mit e rövid egytagú igéhez
               kössön, olyan rettenetes, olyan képtelen, olyan felfoghatatlan volt az.</p>
            <p> – Nincs? Hogy nekem nincs szabad akaratom? Hogy én nem tehetem azt, amit akarok?
               János! János, kérlek, nevess egy kicsit. Haha! Ez a jámbor lélek azt hiszi, hogy
               nekem nincs szabad akaratom azt tenni, ami nekem tetszik, hogy én nem tehetek
               végrendeletet. Jer ide, segíts nekem kacagni.</p>
            <p> – Ne kacagjatok, mert az megint csak színjátszás volna, s én sem szeretem itthon a
               színjátékot. Te azt mondod, hogy hidegvérű ember vagy; én is az vagyok; – te azt
               mondod, hogy régóta készültél már erre a kegyetlen véghatározatra; én is régóta
               készülök már a védelemre. Te rovásra jegyeztél mindent, amit gyermekeid, unokáid
               mondtak és tettek, még a rád vetett tekinteteiket is; – én is írtam naplót, amiben
               fel vannak jegyezve, amiket te tettél és mondtál; fel a tanúk nevei, akik előtt
               tetted és mondtad, s amily kegyetlen szóval lediktálod te ezt a végrendeletet, mely
               ártatlan véreid a koldusbotra juttatja, olyan és hasonló kegyetlenséggel fogok én
               előállani, hogy bebizonyítsam, miszerint te akkor – <hi>meg voltál
                  háborodva!</hi>
            </p>
            <p> Demeter ajkán megszakadt a lélegzet erre a szóra. János leült, úgy megijedt.</p>
            <p> Erre nem volt senki készen.</p>
            <p> – Én is készültem arra a csatára, amire te! – szólt büszke hanglejtéssel az özvegy.
               – Én is gondoltam arra, mikor éjekről éjekre álmatlanul virrasztottam ágyad mellett,
               amire te gondoltál, s bennem is megért azalatt valami, amíg te érlelted a végcsapást
               fejünkre. Én tűrtem, hallgattam, s lemondtam. Én könyörögtem előtted; én letérdeltem
               ágyad előtt, mintha az volna az oltár, s te az Isten rajta. Te eltaszítottál onnan,
               te átkot mondtál gyermekeidre; most lásd, hogy neked is részed lesz ebben az átokban.
               Tudjad, hogy akármit rendelkezel ellenünk, holtod után egy gyűlöletes pernek vetetted
               meg alapját, melyben arról leend a kérdés, hogy eszedet elvesztéd életedben; elő
               fognak állni orvosaid, cselédeid, akiket én megnevezek, s hosszú sorát fogják
               elmondani azon különcségeidnek, miket eddig a családi szentély titka fedett.
               Közbeszéddé lesznek szokatlan hóbortjaid, s a bírák mérlegelni fogják, hogy
               lehetett-e annak végóráiban tiszta öntudata, akinek lelkében ily visszásan volt
               fordulva az eszmejárás. Ez rút per lesz, szégyen rád és miránk; de te akartad, s én
               megteszem. Most isten legyen veled. Tedd, amit gondolsz; én nem foglak látni többet.
               Házadat ez órában elhagyom – és soha vissza nem lépek bele.</p>
            <p> Azzal büszkén az ajtóig haladt; ott mégegyszer fejét félig visszafelé fordítva,
               mondá:</p>
            <p> – Isten irgalma legyen veled.</p>
            <p> És azután nem nézett vissza többet. Még abban az órában el is ment a háztól. Még
               azon a napon meg is halt Demeter úr.</p>
            <p> János úr aztán nagyon meg volt akadva, mert pro primo nem tudta, hogy mármost a
               gyászjelentő lapokra kinyomassa-e Lángainé meg Henriette és Kálmán neveiket is, vagy
               pedig csak a magáét és a Makszikáét, mint egyedüli örökösét; pro secundo pedig az a
               nagy baja volt, hogy csakugyan szeget ütött a fejébe, vajon nem tesz-e lépéseket
               Lángainé a többieket egészen kizáró végrendelet megsemmisítése végett, ahogy
               fenyegetőzött, mert kitelik ám az ettől a hóbortos asszonytól.</p>
         </div>
         <div type="chapter">
            <head>Az aradi estélyek</head>
            <p> Kengyelesy gróf csakugyan szerencsésen hazaérkezett Aradra, ezúttal nem rabolta ki a
               Fatia Negra.</p>
            <p> A hídvári vadászestéken mindazt visszanyerte, amit a kengyelesi látogatás alkalmával
               vesztett, s efölötti örömében szabad rendelkezést adott a grófnénak termeit az ottani
               elegáns világ számára megnyithatni.</p>
            <p> Mert Aradnak igen elegáns közönsége van; Pest után itt egyesül minden
               arisztokratikus elem, sőt Pest fölött még az az előnye is van, hogy a társaság nem
               oszlik szét a különböző idények szerint; Csákó, Ménes, Magyarát, Világos és a körül
               lakó főurak pusztáin levő kastélyok mind úgy egy csoportban vannak Arad körül, hogy
               sem nyár, sem ősz nem szórja szét messzire az ismerősöket; azoknak, kik a társasélet
               örömeit szakadatlanul bírják élvezni, Arad valóságos Eldorádó.</p>
            <p> Kengyelesy grófnőnek nem kellett az ilyen ajánlatot kétszer mondani; másnap mindjárt
               kezdetét vette a sok bemutatás. (Ez ideig a grófnő visszavonultan élt Aradon.) Akik a
               jobb körök nevezetességei voltak, azoknak bevezetéséről az ismerősök gondoskodtak; a
               távolabb állókat, kiket még senki sem ismert, magának a grófnak kellett felkeresni s
               bemutatni. Neki tetszett ez a mulatság.</p>
            <p> Azok közé, kiket így messziről kellett bevonni a társaságba, tartozott egy Pestről
               jött fiatalember, itt jelenleg megyei hivatalnok (azon időkben különösen kitüntetett
               osztály,) kit míveltségeért igen dicsérnek, ki megyegyűléseken már egypárszor igen
               értelmesen meg is szólalt: bizonyos Vámhidy Szilárd.</p>
            <p> Hanem ami a hölgyeket jobban érdekli az ő megyegyűlésen tartott beszédeinél a felőle
               elterjedt hír ama regényes szerelmi viszonyáról egy gazdag pesti tőzsér leányával, ki
               miatt az ifjú magát el akarta ölni, a leánnyal összebeszélve; szinte a halál révéről
               hozták már vissza; hanem azért a leány csak férjhez ment a gazdag Hátszegihez.</p>
            <p> No, ezt a fiatalembert okvetlen meg kellett ismernie a grófnénak. Hogyne? Azt az
               ideált, akibe Henriette szerelmes volt, s aki magát vele együtt el akarta ölni. Óh,
               az ilyen species nagyon ritka már a mai világon; megérdemli, hogy mutogassák.</p>
            <p> A grófné annyit beszélt felőle férjének, annyira magasztalta ez ifjút, pedig csak
               úgy messziről látta egynehányszor, hogy Kengyelesy már kezdett nyugtalankodni
               miatta.</p>
            <p> Be kellett őt mutatnia a feleségének. E végett elébb magának is meg kellett vele
               ismerkednie. Ez könnyen ment; az alispán mindkettőjüknek jó ismerősük volt, ott
               megbarátkoztak. Kengyelesy grófot azután, ha egyszer megbarátkozott valkakivel, nem
               lehetett többé kikerülni; az fogta az embert, vitte, pártolta, boszontotta, és
               mindent elmondott neki, ami a nyelvére akadt.</p>
            <p> – Kedves barátom, az én feleségem ön után bolondul. Valósággal el van öntül
               bolondulva. Már egy hét óta szekíroz, hogy önt keressem föl, és vigyem hozzá. De
               előre figyelmeztetem önt, kedves barátom, vigyázzon magára; az egy igen csodálatos
               asszony; már sok emberrel tett így, mint önnel. Egyszer magához vonta őket,
               enchantírozta, elbűvölte; s mikor már egészen sakk mattá tette, akkor otthagyta őket
               a faképnél; mint ahogy szokás a matt után megint másik partit kezdeni. Ez valóságos
               endiablée asszony! Mindenkivel kiköt; nincs fiatalember, akitől eltűrné, hogy belé ne
               szeressen; egypár hétig aztán engemet szánnak, már a harmadik héten én szánom
               szegényeket. Mert tudja, barátom, amellett ez egy Pénelopé! A hitvesi hűség valódi
               Vesta– lángja nála, mely sohasem alhatik ki anélkül, hogy az őrizőnek meg ne kellene
               halni. Hanem, kedves barátom, délelőtt nem szokás világossárga kesztyűt húzni
               látogatásokhoz. Lássa.</p>
            <p> Szilárd azt felelé, hogy őnála már három órakor délután van.</p>
            <p> – Ebédelt már? – kérdé gróf Kengyelesy ijedten. – Ah, kedves barátom, akkor kérem,
               vegyen a fogai közé egy pár szemecskét ebből a cachou aromatique-ból. Ezt mindig
               velem hordom. E nélkül nem lehet hölgyekkel beszélni ebéd után. Tudja ön; ez elveszi
               az ember szájának azt a bizonyos utóemlékét, ami ebéd után, kivált egy kis borocska
               után, önkénytelenül visszasugárzik.</p>
            <p> – Hiszen nem beszélünk mi olyan közelről egymással.</p>
            <p> – Azt ki tudja? – No, hát csak arra figyelmeztetem, kedves barátom, hogy vigyázzon
               magára; eszén járjon, hidegvérű legyen; eszébe jussanak jó tanácsaim, s mihelyt
               idejét találja, lásson valami jó parti után, mert addig ezer veszélynek van a
               fiatalember kitéve. Köztünk mondva, azután még kétezernek van kitéve, aztán meg az is
               igaz, hogy nincs jó parti a világon, mert minden asszony el tudja azt bőven költeni,
               amit magával hozott.</p>
            <p> Szilárdnak sohasem volt szükség a gróffal vitázni, mert ő rendesen magamagát
               kidisputálta, ha beszélni engedték. Az első bemutatás szokás szerinti feszességét
               igen hamar megtörték a gróf bizarr ötletei.</p>
            <p> A grófné habos moir antique ruhába volt öltözve, melyhez hosszú angol fürtöket
               viselt.</p>
            <p> – Ugyebár, Szilárd barátom – szólt a gróf –, ez a ruha meg ez a coiffure sehogy sem
               áll a grófné arcához, mi?</p>
            <p> Sok jámbor fiatalembert kétségbe ejtett volna egy ilyen hóbortos kérdés, kik egyik
               ügyetlen bókbul a másikba botlottak volna egy ilyen <hi>„banditadöfés”</hi> kiparírozása közben; az én Szilárdom örökké nyugodt arcát egy
               percig sem hozta zavarba az.</p>
            <p> – A grófnénak minden jól illik – válaszolt rá –, de én mégis tudok egyet, ami ennél
               is csinosabb, ami minden hölgyet szebbé tesz.</p>
            <p> – Nos? Ön kíváncsivá tesz – szólt a grófné.</p>
            <p> – Ön oly műismerő volna, hán? – kiálta rá a gróf.</p>
            <p> – Azok a kék szövetek, fehér pontocskákkal, annyi bűbájt szaporítanak minden hölgy
               alakján, s mellé egy ősi csipkefőkötő.</p>
            <p> – Áh, ha há, bravó – kiálta Kengyelesy. – Még hölgyek közt is korteskedés!</p>
            <p> (Talán te már nem is tudod, kegyes olvasóm, azoknak a kék ruháknak a történetét,
               azokkal a fehér pontocskákkal, amiket egy időben olyan nagy lelkesüléssel kezdtek
               viselni Magyarhon hölgyei. Óh, az nevezetes időszak volt! Sokat beszéltek akkor
               arról.)</p>
            <p> A másnapi fényes estélyen Kengyelesy grófné olyan fehérpontos kék honi szövetbe volt
               ötözve, olyan csipkefodros főkötővel fején, amilyet Szilárd mondott neki.</p>
            <p> – Tessék, drága barátom! – szólt a gróf az ajtón belépő Szilárdot rögtön elfogva. –
               Ott van, ni. Tetőtül talpig úgy kosztümírozva, ahogy ön rendelte. Mondtam, ugye?
               Sajnálom önt; már benne van a hálóban.</p>
            <p> Szilárd sietett a grófnét üdvözölni, ki az egész estélyen át különösen kitünteté a
               szép ifjút. Nem csinált belőle titkot.</p>
            <p> S ha még valakinek kikerülte volna a figyelmét, azt maga a gróf sietett figyelmessé
               tenni, egész este járt-kelt férfiak, asszonyok között, s háborgatta őket
               észrevételeivel.</p>
            <p> – Ahol van, ni. Már megfogta. Odaülteté maga mellé; mindig vele beszél. Még
               politizál is a kedvéért, pedig nem ért hozzá. Az elébb, hogy vele táncolta a
               kvadrillt, mindig elkéstek a figurából a nagy causerie miatt. Én mondtam előre a
               fiatalembernek, hogy így jár; mondtam neki, hogy vigyázzon magára; de nem veszi
               hasznát; ő is hanyatt– homlok rohan a veszedelmébe, mint a vacsoravesztő pille a
               lámpásba.</p>
            <p> És így tovább.</p>
            <p> Egy óra alatt az egész társaság tudta (tudhatta, mert Kengyelesy elmondta
               mindenkinek), hogy az a komoly képű fiatalember ott a grófné mellett, akinek még most
               olyan nehezen sikerül a mosolygás, micsoda szerepre van szánva ezeken a pallókon
               …</p>
            <p> … Hanem, hogy az a fiatal huszártiszt ott a harmadik szobában, aki csak úgy en
               passant vetődött most ide Pardubicból, aki egész este egy pillanatra sem bukkan be a
               táncterembe, hanem ül két öregúrral az asztalnál, és tarokkozik, aki a bemutatás első
               pillanatán kívül egy szót sem váltott a házinővel, akit nem érdekel az egész
               társaságból senki – hogy ennek micsoda szerep van itt szánva –, azt már nem tudja
               senki, a gróf legkevésbé; – hanem a grófné talán mégis tudja.</p>
            <p> Harmadnap a köszönőlátogatást kelle megtenni Szilárdnak a grófnénál. – Készakarva
               olyan órában ment, amikor tudta, hogy nincs otthon, s egy látogatójegy
               hátrahagyásával elvégezheti a látogatás kötelességét. Hanem este találkozott vele a
               színházban. Az előadásnak vége volt, a grófnő kocsija még nem járt elő, s míg az
               előcsarnokban arra várt, Szilárdnak nem lehetett őt elhagyni.</p>
            <p> – Óh, az nem megy ám, tisztelt uram – szólt tréfásan a grófné –, hogy ön kilesse,
               mikor nem vagyok otthon, s akkor egy látogatójeggyel lerója tisztét. Ismerjük ezt a
               szokást, de önnek nem szabad azt használatba venni. Nekem sok mondanivalóm van önhöz.
               Igen sok, amit önnek meg kell tudni tőlem. Azért csak ígérje meg gyorsan, hogy holnap
               tizenkét órakor el fog jönni hozzám, különben megteszem azt a tréfát, hogy világ
               rémületére felkérem önt, hogy jöjjön velem rögtön kocsimon.</p>
            <p> Más kedélyű ember aligha fel nem találta volna magát, hogy e fenyegetésre azt
               felelje, hogy ijessze hát meg a grófné e merénylettel a világot, hanem Szilárd komoly
               képpel azt viszonzá, hogy jó lesz, tehát holnap reggel 12 órakor el fog menni.</p>
            <p> El is ment. Nemigen dobogott a szíve, mikor belépett a grófné magányteremébe; a sok
               tétova eszme közül azt tartotta meg legjobban – amit a gróftól hallott. Tréfát űznek
               vele.</p>
            <p> Tehetnek, amit akarnak.</p>
            <p> A grófné halkan tudatta komornyikjával, hogy senki számára sincs itthon, s -azzal
               leültette magával szemközt Szilárdot. – A grófnő szép asszony volt, és szépen is
               tudott öltözködni. A grófnőnek igen szép szemei voltak, és igen szépen tudott
               mosolyogni velük. A grófnőnek igen szép kis szája volt, s ha megszólalt, még szebb
               lett, mert igen elmésen tudott beszélni. A veszedelem félreismerhetlen.</p>
            <p> – Édes, jó Szilárd – szólt a grófnő azzal a könnyű, természetes naivsággal, mely
               annyira lefegyverző az erős ész ellenében –, ne nehezteljen, hogy nehány bizalmas
               szót intézek önhöz. A világban rövid időn azt fogják beszélni, hogy ön szerelmes
               énbelém, én pedig önbe. Én nem fogom hinni az elsőbbit, ön nem fogja hinni a
               másodikat. A világ beszéljen, amit neki tetszik. Amilyen keveset gondol ön arra, hogy
               érzelmeivel felém forduljon, éppolyan kevéssé van nekem szándékom azokkal könnyelmű
               játékot űzni. Nekem egy jó, áldott férjem van, akit gonoszság volna megkeserítenem;
               nem is adok rá okot; önnek pedig egészen más gondjai vannak. Én ismerem önnek a
               gondjait. No, ne haragudjék; ne húzza úgy össze a szemöldeit; az önnek jól áll, de én
               nem akarom, hogy tegye. Én nem vagyok tolakodó; nem akarom önt meglopni: nem
               kérdezem, hova ásta el kincseit, én csak azt mondom, hogy tudom, hogy önnek kincsei
               vannak, és azok el vannak ásva. No, ugye mondja, ön nem fél éntőlem?</p>
            <p> Szilárdot e váratlan fordulat kissé zavarba hozta. Puszta kíváncsiság volna-e
               az?</p>
            <p> – Nincs féltenivalóm, grófné – szólt mosolyogva. – Nincsenek elásott titkaim.
               Fiatalember voltam mint más; voltak bohó ábrándjaim, mint másnak; s kigyógyultam
               belőlük, mint minden ember.</p>
            <p> – No, ön most nem mond igazat: ön nem gyógyult ki belőlük. Hanem hát legelőbb is azt
               kell önnek mondanom, hogy ne higgye felőlem, mintha én csak asszonyi kíváncsiságból
               akarnék olyan tárgyakat ön előtt felemlegetni, amiknek gondolatja önnek fáj, mintha
               én csak mendemondát hajhászni fordulnék önhöz azzal a szóval, hogy legyen irántam
               bizalmas, s vissza akarnék élni bizalmával. Higgye el, én nagyon szeretem a tréfát
               léha, tartaléktalan férfiak irányában alkalmazni; de a jó szívet mindig tisztelem,
               mert az olyan ritkaság. – Akiről beszélni akarok önnek, az énnekem barátném, s az
               nagyon, nagyon, de igen nagyon szerencsétlen …</p>
            <p> Szilárdnak el kellett hinni, hogy ez igaz, mert a grófné szemében könnycsepp
               ragyogott.</p>
            <p> – Oka vagyok én annak? – kérdezé keserűn.</p>
            <p> – Ön nem, de ő sem; én tudom bizonyosan. Mindennek oka a pénz; a szomj a pénz után.
               Nincs szerencsétlenebb teremtés a világon, mint egy gazdag ember leánya. Hanem hát ez
               most mind csekély baj: férjhez adták valakihez, akit nem szeretett; aki elvette
               azért, mert nagyapja milliókkal bír; akihez nagyapja átokkal fenyegetőzve riasztá
               nőül menni, s most, miután e férfi nejévé lett, aki iránt még csak barátságot sem
               érezhet, nagyapja új végrendeletet tesz, és kitagadja mindenéből.</p>
            <p> Szilárd ajkai vonaglottak e szóra.</p>
            <p> – Képzelheti ön azt, ami most következik. A nő nem szeret, és nem szerettetik.
               Hozzáadták egy keleti nábobhoz, aki menyasszonyát gazdagnak hivén, úgy költött azóta,
               mint egy fejedelem. És most ez az ember egyszerre arra a hírre ébred fel, hogy
               nejének semmije sincs. Ismeri ön azt a szót, hogy „kegyelemkenyér”?</p>
            <p> – Aszót ismerem, de a kenyeret nem kóstoltam.</p>
            <p> – Hanem arról sohasem fog önnek fogalma lenni, hogy mi az a kegyelemkenyér, amit egy
               férj ád annak a nőnek, akit gazdagnak hitt, s szegénynek talált. S még hagyján, ha ez
               a férj maga is szegény ember! De hát ha gazdag – óh, ez a kenyér nagyon keserű.</p>
            <p> (Ugye, <hi>keserű? –</hi> gondolá magában Szilárd. – Az a kenyér, amit
               én ajánlottam neki, az csak <hi>száraz</hi> volt.)</p>
            <p> A grófnő látva, hogy Szilárd hallgat, folytatá beszédét.</p>
            <p> – Biztosan értesültem felőle, hogy a báró magaviselete neje irányában azóta egészen
               megváltozott, hogy megtudta annak kitagadtatását. Éppen sokat vesztett a kártyán,
               midőn ez a hír érte. Efölötti rossz kedvét éppen nem iparkodik neje előtt eltitkolni.
               Henriette-nek voltak jótékonysági kiadásai, a vidék szegényei őt tarták szabadító
               angyaluknak, most ezt a szerepet meg kellett szüntetnie. Zárt ajtót kell tartania a
               könyörgők előtt, mert férje nem szabadítja fel haszontalan kiadásokra. Sőt, ha hinni
               lehet a szóbeszédnek, még azt is mondják, hogy miután Henriette-nek megvan ez a
               szokása, hogy mikor nincs pénze szétosztani boldogtalan emberek között, akkor az
               ékszerét sem restelli zálogba tenni, tehát most Hátszegi azokat zár alatt tartja, s
               csak olyankor adja elő, mikor valami pompához kellenek, s olyankor kényszeríti nejét
               azokat felrakni magára. Tudja, hogy ez nagy megaláztatás egy nőre nézve.</p>
            <p> (Szilárd gondolta magában: ha az enyim lettél volna, most volna csendes tűzhelyed,
               kis szobáid, amikben magad volnál az úrnő; én nem vennék neked ékszereket, de két
               falatom közül a jobbik mindig a tied volna.)</p>
            <p> – És ami a legmegalázóbb a nőre nézve; most már Hátszegi még csak titkolni sem
               igyekszik előtte sértő szenvedélyét, mely köztudomás volt eddig is, de a nő legalább
               nem tudta; – most már ő is tudja.</p>
            <p> Szilárd kérdőleg tekinte a grófnőre, mint aki nem értett valamit.</p>
            <p> – No, értem alatta azt a túlságosan chevaleresque hajlamot, mely a női szépség
               bálványozását még a parasztnőkre is kiterjeszti.</p>
            <p> (Szilárd gondolá magában: ha az enyim lettél volna, olyan helyen állna képed, ahova
               más nőarcnak még csak árnyéka sem vetődnék soha.)</p>
            <p> – Ön nagyon elgondolkozik azon, amit beszélek, édes Vámhidy; pedig ne gondolja, hogy
               én csupán azért beszélek, hogy önnek érdekes újságokat mondjak. Más bajom van,
               illetőleg nem nekem, de szegény Henriette-nek.</p>
            <p> – S érdemesít rá, hogy ezt megtudjam?</p>
            <p> – Óh, ő bizonyosan nem fordulna panaszával önhöz; – de ezt én találtam ki. Azt
               gondolom, legjobb helyen beszélek. Henriette szívét még egy nagyobb csapás érte, ami
               annál érzékenyebb, mert folytonos sajgásban tartja. Öccse, Kálmán, Pestről hirtelen
               eltünt, s azóta nem tudni, hová lett.</p>
            <p> Szilárdot e szavak nagyon megindították.</p>
            <p> – Ezerfélét beszélnek róla, amit én nem akarok elmondani. Azoknak nagyobb része igen
               rossz. Henriette megtudva ez esetet, kérte férjét, hogy járjon utána Kálmán eltűnése
               okainak. Hátszegi írt ügynökének, kapott is tőle választ, de azt semmi áron nem
               akarja Henriette-nek megmutatni; sőt, megparancsolta neki, hogy többé előtte Kálmán
               öccsét elő ne hozza. Most ez a szegény nő kétségbe van esve, el nem tudja gondolni,
               miért titkolják előtte testvére eltűntének okait. És most jövök már arra, amiért
               önnek ezt a sok szóbeszédet elmondtam. Henriette azt hiszi, s én is meg vagyok felőle
               győződve, hogy ha testvére életben van, akkor csak egy embert fog felkeresni, és az
               senki más, mint ön.</p>
            <p> – Szegény fiú; engem nagyon szeretett – sóhajta Szilárd. Érti ön mármost az
               összefüggést, ugyebár? Ha valaki megtudhatja Henriette testvérének hollétét, annak
               valódi okát, amiért Pesten levő rokonait elhagyá, és sem Lángainéhoz, aki védője
               volt, sem testvéréhez nem menekült, úgy az ön lehet legbizonyosabban. Ezt nem lehet
               ügyvédre bízni, mert ez nagyon sok gyöngédséggel jár; ide több kell, mint ész; ide
               érzelem, lovagiasság, szükséges, s ha már a férj elutasítá magától e nemes feladatot,
               úgy nincs kihez fordulni –, mint – a feláldozotthoz.</p>
            <p> Szilárd ajkait harapta, hogy a könny szemébe ne jöjjön. Ki hinné, hogy a könnyelmű
               nőknek annyi érzésük legyen barátnéik iránt?</p>
            <p> Szilárd fölkelt, meghajtá magát, s azt válaszolta a grófnőnek röviden, hogy magára
               vállalja e feladatot.</p>
            <p> A grófné kedvesen nyújtá elé kezét.</p>
            <p> – És engemet mindenről tudósítani fog; mert én vagyok a közös posta kettőjük
               között.</p>
            <p> Szilárd megköszönte a grófné bizalmát iránta, és távozott. Estig gondolkozott a
               hallottakon, s akkorra készen volt fejében a terv.</p>
            <p> Este a kaszinóban találkozott Kengyelesyvel. A gróf több sportsman jelenlétében
               rátámadt:</p>
            <p> – Gyere ide csak, drága barátom! Hogy van ön? (Szokása volt az embert egy lélegzet
               alatt tegezni és önözni.) Ezer milliom ördögbe; a dolog görbére kezd menni. Ön ma a
               feleségemnél volt délben tizenkét órakor, együtt ültetek egész egyig; senkit sem
               eresztettek be; a grófné el van ön által ragadtatva; nem beszél egyébről, csak arról,
               hogy ön milyen derék fickó, hogy mennyire örül annak, hogy önt megismerte, hogy ön
               egy valódi ideál, egy lumen vagy micsoda. Figyelmeztetem rá, „kedves barátom”, hogy
               én nem tréfálok; énvelem nem lehet bolondozni; ha ön igazán magába szeretteti a
               feleségemet, megjárja velem; mert én elválok tőle, s kényszeríteni fogom önt, hogy
               elvegye! Mi?</p>
            <p> A többi úr nevetett rajta nagyon, maga Kengyelesy is.</p>
            <p> Vámhidy természetesen olyanforma arcot csinált, mint aki ártatlan az egészben.</p>
            <p> A gróf komikus szigorral megfogá atillája gombját, s szeme közé nézve, kérdé:</p>
            <p> – Hár miről beszéltetek folyvást, hán? No, ne süsd le a szemedet; nézz rám! Miről
               beszéltetek egy óra hosszat?</p>
            <p> Szilárdnak valamit, mást kellett kigondolni hevenyében.</p>
            <p> – Hát – a színházról, zenéről, irodalomról…</p>
            <p> – Ahá. A feleségem meg azt mondta: a honi divatról, országgyűlésről, politikáról.
               Tehát már hazudtok? No, csak hazudjatok. – Azért mégis rá fognak téged szedni,
               meglásd.</p>
            <p> Azzal a kandallóhoz hátrált, frakkja szárnyait szétvonva, két zsebébe dugott
               kezével, s nevetve nézett sorba a körülállók szemeibe, akik maguk is nagyon
               hahotáztak.</p>
            <p> Szilárd egyet gondolt, megfordult a sarkán, s otthagyta őket.</p>
            <p> Csak egy fiatal huszártiszt nem ügyelt rá; az ott olvasott egy karszékben valami
               újságot, s mikor Kengyelesy éles hangú kacagása nagyon verte a füleit, meglepetve
               nézett fel rá:</p>
            <p> – Mit? Mi az?</p>
            <p> Azután egy egész hétig nem látta a gróf Vámhidyt; kereste mindenütt, sehol sem akadt
               nyomába. Mindennap kérdezte a grófnétól: hová tette, nem volt e itt, az nevetett, és
               tréfával ütötte el a kérdést. A gróf dühös kezdett lenni minden ismerősére, aki nem
               tudott neki arra a kérdésére felelni, hová lett Szilárd.</p>
            <p> – Arra a fickóra úgy rá találtam ijeszteni, hogy megszökött Aradról. Ez már
               nagyszerű diadal a grófnétól! Úgy meghódítani valakit, hogy levegővé váljék,
               elpárologjon, a semmibe tűnjön.</p>
            <p> Az első estély után tíz napra volt rendezve a másik, Szilárd még abban sem jelent
               meg. Kengyelesy kérdezősködött felőle fűtől-fától, de nem tudta kinyomozni, hová
               lett. Az egész társaságból senki sem tudott felőle.</p>
            <p> – Kedves barátom, ez megmérgezte magát. Világos. Aki már egyszer ráadta ilyenre a
               fejét, az másodszor is megkísérti. Én mosom a kezemet; grófné az oka: minek tréfál
               ilyen emberekkel. Bizonyosan mérget vett be, s elbujdosott vele valami erdőbe, s majd
               csak egy hónap múlva találják meg véletlenül.</p>
            <p> – Kit találnak meg véletlenül? – kérdezi egy hang a háta mögött. Hátranézett: hát az
               éppen az elveszett volt.</p>
            <p> – Ah, csakhogy megkerült ön! Ugyan, hol járt annyi ideig? Én már azt hittem, hogy az
               én fenyegetéseim riasztották el örökre. Jöjjön, az isten áldja meg; hadd viszem a
               feleségemhez. Szegény fiú! Azt gondoltam, már elölte magát.</p>
            <p> Azzal karja alá vonta Szilárd kezét, cepelte a grófnéhoz:</p>
            <p> – Itt van, megtaláltam; ne tessék kétségbeesni miatta. Tessék leülni mellé, itt van
               egy szék. Gondom lesz rá, hogy senki se háborítsa önöket. Így, ni. El ne ölje magát,
               édes barátom. El nem tudnám viselni a lelkemen.</p>
            <p> A grófné megszorítá Szilárd kezét, s inte neki, hogy maradjon.</p>
            <p> – Most érkeztem Pestről – monda Szilárd.</p>
            <p> – Igen? Nos?</p>
            <p> – Mindent megtudtam. Azaz, hogy mindent még nem; de igen sokat.</p>
            <p> – Szóljon kérem. Úgyis mindenki táncol most, nem ügyelnek ránk.</p>
            <p> – A Lapussa-család tagjai az öreg holta után keserű vitában vannak. A végrendelet
               ellen, mely Jánost, a legidősbet teszi általános örökössé, a többieket kirekesztve,
               törvényesen fellépett Lángainé, az özvegy. Ügyvédétől tudok mindent, ki hajdan
               főnököm volt, és igen derék, rokonszenvre méltó ember. Lángainé azt bizonyítja, hogy
               az öreg Lapussa nem volt ép elméje használatában, midőn családja egyéb tagjait
               kirekeszté, s ezt egyéb bizonyítékokon kívül, miket bámulatos női furfanggal győzött
               halomra gyűjteni, leginkább azzal támogatja, miszerint az öregúrnak éppen semmi oka
               sem lehetett unokáit, kik soha meg nem bántották, kik szégyenére nem váltak,
               gyűlölni, kiátkozni. Ennek ellenében János úr azt hozza fel, miszerint igenis volt
               oka édesatyjának unokáit gyűlölni, mert először is báró Hátszeginé, amióta férjhez
               ment, soha nagyatyjának levelet nem írt; hogy mind ő, mind férje odahaza az öregúr
               felől a legtiszteletlenebbül nyilatkoztak; az utóbbi nevezetesen nagyon nyíltan
               elárulá, hogy szeretné már, ha nem kellene az öregemberek drámájának ötödik
               felvonásaiban a függöny legördültére olyan sokáig várakozni; tanúbizonyság erre
               bizonyos Margari, kit az öreg Lapussa azelőtt felolvasójának tartott, midőn leányát
               férjhez adta, akkor pedig Hátszegire erőszakolt titkárul; voltaképpen azonban
               messzire előtervezett okokból, kém gyanánt tartott nála, ki most aztán mindenféle
               szennyes rágalmakra esküszik Hátszegiék ellen, János úr által eszközül visszahívatva
               onnan. A másikra, a gyermekre nézve pedig egy borzasztó váddal áll elő unokabátyja.
               Egy váltót mutat elő negyvenezer forintról, melyet a gyermek hamisított, nénje,
               Hátszegi báróné nevére.</p>
            <p> – Ah! – kiálta fel a grófné, hitetlenség hangján.</p>
            <p> – A dolog nevetségesen hihetetlen, de így van, én láttam a váltót, mert bíróilag le
               van foglalva. Egészen a fiú keze írása még testvérének aláírt nevében is
               felismerhető, melyet még csak nem is utánzott jól.</p>
            <p> Itt Szilárd félbeszakítá beszédét; valami jutott eszébe: ah, azt a névaláírását
               Henriette-nek ő ismerte igen jól!</p>
            <p> – Összeüt ez esettel a fiúnak rögtöni eltűnése, ki azóta minden utánajárásra sem
               került elő, ami a bajt tetemesen öregbíti. Aznap, amidőn e váltóról beszélni kezdtek,
               eltűnt a növeldéből, s úgy látszik, hogy e szökésre már régóta készült.</p>
            <p> – De mi vihette volna ezt a fiatal gyermeket ilyen tényre? Úgy tudom, hogy alig több
               tizenhárom évesnél.</p>
            <p> – Sok természeti könnyelműség volt benne. Azonban ez még nem elég magyarázat arra,
               hogy nénje nevére negyvenezer forintos váltót hamisítson.</p>
            <p> – S miért nem akarta ezt a báró nejével tudatni?</p>
            <p> – Nagysád nem sejti? – Én jól tudom. Hátszegi nagyon jól ismeri nejét. Igen jól érzi
               ő azt előre, hogy amint a bárónő meg fogja tudni, hogy öccsét azzal vádolják,
               miszerint az nevére váltót hamisított, az egy percig sem fog kételkedni azon, hogy
               mit tegyen, hanem <hi>valódinak</hi> fogja elismerni <hi>a hamisított aláírást.</hi>
            </p>
            <p> – Valóban! Ön igazat mond. És azzal testvére meg lesz mentve.</p>
            <p> – Tökéletesen.</p>
            <p> – De akkor neki kell fizetni azt az összeget.</p>
            <p> – Vagy kifizetni, vagy bepereltetni magát miatta.</p>
            <p> – Hm. Szegény asszony; de neki most semmi pénze sincs. Ez fatális helyzet, nagyon
               fatális. No, de semmi. Ha az ő ékszerei zár alatt vannak, az enyimeket nem őrzi
               senki.</p>
            <p> Szilárd nem állhatta meg, hogy e legjobb szívből jött szavakért forrón meg ne
               csókolja a grófné kezét. Egészen el volt ragadtatva attól.</p>
            <p> – Áh, áh! – rikácsolá háta mögött a gróf. – Már ennyire vagyunk? Szép, nagyon szép!
               Nono, fiatal barátom, csak meg ne ijedjen tőlem! Kérem, éntőlem való féltében valami
               kárt ne tegyen magában, az isten áldja meg.</p>
            <p> – Majd holnap kifőzzük ezt. Egy órakor elvárom – súgá a grófné Szilárdnak. – Most
               mennem kell, a cotillon kezdődik.</p>
            <p> – Hát ön nem táncol? – kérdezé Szilárdtól a gróf. – Menjen, lásson hozzá, még azt
               találnák mondani, hogy gyászol; pedig hála istennek, nem az ön ipa volt az öreg
               Lapussa, hanem Hátszegié, gyászolja az. Menjen ön táncolni …</p>
         </div>
         <div type="chapter">
            <head>Árulás árulásért</head>
            <p> Csodálatosnak fog előttünk tetszeni, hogy Fatia Negra éji kalandja nem híresült el a
               vidéken.</p>
            <p> Nem beszéltek róla; mintha minden ember, aki tudott felőle, kihalt volna a világról,
               mielőtt titkát elmondhatta másnak.</p>
            <p> A jeges völgyi kunyhó lakói nyom nélkül eltűntek; a kecskenyáj pásztor nélkül
               elszéledezett, farkasoktól szétzüllesztve; senki sem tudott róla hírt mondani, hová
               lett Juon Táre és Marióra.</p>
            <p> Nem is sok gondja volt rájuk a világnak: eltűnhettek, elveszhettek; ahogy elegen
               elmúlnak, kik ez igénytelen életet viselik.</p>
            <p> Aki legkevésbé mutatta, hogy az éji kalandról tud valamit, az maga Anica volt.
               Henriette előtt zokogva beszélte azt el: azontúl hallgatott mindenki előtt, s ha
               mások látták, jókedvű arcot mutatott. Belül volt szívében a méreg; engedte azt
               érni.</p>
            <p> A Fatia Negra két hét múlva meglátogatá. Már akkor semmi baja nem volt; az
               életveszélyes küzdelem nyomait hamar kiheverte. Anica még szerelmesebbnek mutatta
               magát hozzá, mint eddig. Nem is kérdezte tőle, hol járt oly sokáig, nem is vette
               észre a sebforradást nyakán, ami azelőtt nem volt ott.</p>
            <p> Éjjel jött hozzá a Fatia Negra, mint mindig. A hírhedett kalandor nagyon óvatos
               volt; bizonyosan tudhatá Anica, hogy amidőn őt látogatni jő ily emberlakta helyre,
               előtte és utána meghitt emberei járnak, akik őrt állnak az utcák szegletein, s jelt
               adnak, ha valami veszély közelít. Csak a havasok közt szokott egyedül járni. Abban is
               nagyon vigyázó, hogy soha bort nem iszik: nem lehet vele megejteni.</p>
            <p> Ha pedig egyszer fegyvere kezében van, akkor még ha körül van is fogva, ki tudja
               vágni magát.</p>
            <p> – Fatia Negra – szólt a leány, átfűzve karjával a férfi nyakát –, a múlt éjjel rossz
               álmom volt: azt álmodtam, hogy a himlő megrontotta arcomat; szeretnél-e engemet, ha
               himlőhelyes volnék?</p>
            <p> – Akkor is szeretnélek – felelt a kalandor.</p>
            <p> – Eredj! Hiszen nem vagyok himlőhelyes! Csókolj meg. Azután megint az az álmom volt,
               hogy minden vagyonunk elpusztult; én koldulni mentem rongyosan, bekötött fővel.
               Szeretnél-e engemet, ha én rongyos koldus lennék?</p>
            <p> – Bohó vagy. Hogyne szeretnélek.</p>
            <p> – No, hát ölelj meg szépen. Azután meg azt álmodtam, hogy valami nagy dologért
               tömlöcbe zártak, elítéltek sok esztendei fogságra, hogy ott töltsem fiataltságomat a
               vasrostélyos ablakon belöl, s csak akkor szabaduljak ki, mikor már vén, töpörödött
               anyóka lett belőlem. Szeretnél-e engem akkor is, ha börtönben volnék? Odajönnél a
               vasrostélyhoz velem beszélgetni?</p>
            <p> – Álljon be már a bohó szád! Ki győzne arra mind felelni, amit te kérdezgetsz? –
               szólt a kalandor, s hogy annál biztosabban szót fogadjon a nő, egy csókkal lezárta a
               száját.</p>
            <p> De amint a csóknak vége volt, megint tovább fecsegett az:</p>
            <p> – De azután még azt is álmodtam, ezért már igazán haragszom magamra, mintha
               valakihez nőül mentem volna, s tégedet elfelejtélek. Szeretnél engemet akkor is, ha
               téged megcsalnálak, és mást szeretnék?</p>
            <p> – Igen; akkor is szeretnélek Anica, s szerelemből keresztüllőném a szívedet.</p>
            <p> Hogy kacagott ezen a mondáson a leány.</p>
            <p> – Várj, pedig ez mind meg fog történni, amit én mondtam; mert az én álmaim mindig
               beteljesülnek. Meg fogok betegedni, és megrútulok; el fogok szegényedni, koldus
               leszek; el fognak ítélni tömlöcre, rabbá leszek; – meg foglak csalni, máshoz megyek:
               – majd meglátom, ha szeretsz-e, majd meglátom, ha megölsz-e?</p>
            <p> Anica saját beszédét is nagyon nevetni valónak találta. A kacajra belépett a szobába
               az öreg Onuc. Leánya nevetve fordult feléje:</p>
            <p> – Ugye, apám, igaz, hogy engem hárman is kérnek feleségül? Fatia Negrától kérdem,
               hogy melyikhez menjek? Az öreg Onuc nagyon fintorgatta erre a kérdésre az orrát, mert
               azt szerette volna rá felelni, hogy „bár mennél akárkihez, csak mennél igazán”, de
               nem merte a Fatia Negrát megbántani.</p>
            <p> – Hja, bizony, domnule, ami igaz az igaz; az ember csak elgondolja magában, hogy hát
               minek töröm én magamat vénségemig annyira, mit kaparok egyik aranyat a másik után
               rakásra, ha nincsen miért? Itt volna egyetlenegy leányom, szép leány, jó leány is; de
               hát mit használ? – Te férje mégsem vagy. Ha tudnám, hogy van valami szeglete a
               világnak, ahová te el nem jutsz, összeszedném a holmimat, felkerekednék, s odamennék
               mindenestül; de hát mit használna, te mindenütt rám találsz, s leányomat megint csak
               elbolondítanád; azért csak hát nem is mozdulok.</p>
            <p> – Ne zúgolódjál, öreg, mindennek eljön az ideje. Nem lesz nekem mindig ez a fekete
               álarc a képemen, mikor hozzátok jövök: nem lesz az én nevem mindig Fatia Negra. Majd
               lesz egy nap, amikor négylovas hintó hajt be az udvarodra; tarsolyos hajdú ugrik le a
               bakról az ezüstfogantyús kocsiajtót kinyitni, s aranyruhás gavallér száll ki belőle,
               aki leánynézőbe jön hozzád. Ha ezt a gyűrűt meglátod az ujján, arról tudod majd meg,
               hogy az én vagyok; akkor aztán nem lesz több Fatia Negra a világon; együtt elmegyünk
               Bukarestbe, igazi román városba, ahol megbecsülnek bennünket, s akkor kezdődnek majd
               a mi jó napjaink.</p>
            <p> Az öreg Onuc szívét annyira meghatotta ez a biztatás, hogy összecsókolta érte a
               Fatia Negra orcáját, nem törődve vele, hogy az fekete selyemmel van födve, éppen úgy,
               mint sok ember nem bánja, ha kesztyű van húzva a kézre, amit megcsókol.</p>
            <p> – Csak hát lenne már ez hamar! De mikor olyan régen biztatsz.</p>
            <p> – Nem lehet még befejeznünk a munkát. A pénzverdére nagyon sokat költöttem az idén,
               annak ki kell venni a hasznát; igen sok emberünk van, aki sokat vár tőlünk; ha ki nem
               elégítjük, örökké fenyegető terhünkre marad; ezért vagyok kénytelen az álarcot tovább
               is viselni; ha egyszer leteszem, akkor az, aki ezt viselte, meg van halva, és semmi
               köze hozzám többé.</p>
            <p> Az öreg Onuc a két térdét verte önelégült örömében e szavakra, csakhogy táncba nem
               kerekedett; míg ellenkezőleg Anica mélyen elmélázott, mint aki valami hálózatos terv
               bogait szedegeti össze; magának a kalandornak is feltűnt ez a szórakozottság.</p>
            <p> – Min gondolkoztál el olyan nagyon, Anica?</p>
            <p> A leány felrezzent, s azután természetes kedélyességgel mondá:</p>
            <p> – Ha te az tudnád?</p>
            <p> A kalandor magához ölelte őt e szóra.</p>
            <p> – És hátha kitalálom? Arról gondolkoztál, milyen szép dolog lesz majd egyszer a
               fővárosban lakni; úri módon, divatos ruhával söpreni a földet, s mindennap színházba
               járni, és nézni a pompás komédiát. Nemde?</p>
            <p> A leány minden mondásnál hamisan bólintott fejével, mintha szeretője minden
               gondolatját éppen kitalálta volna; magában pedig gondolt ilyeneket: „milyen szép lesz
               majd a főváros valamelyik zugában meghúzni magamat, beburkolva koldusi rongyokba, s
               onnan nézni azt a pompás komédiát, amikor a te fejedet levágják!”</p>
            <p> – Tehát véget akarsz szakítani mindennek? – kérdezé a Fatia Negrától.</p>
            <p> – Ideje már. A kisujjam megsúgta, hogy valaki el akar árulni. De ne mondjátok azt
               senkinek. Nem szabad elijesztenünk a magunk embereit. Minden bányász leviszi
               szombaton a bányai pénzváltóba a nyert arany felét; másik felét átadja teneked, hogy
               pénzzé kiverjük; sokan azt gondolták magukban, hogy ha egypár nehezékkel kevesebbet
               adnak oda, mint ide, az nem fog észrevehető különbséget tenni. Az egypár nehezék
               azonban esztendőn át száz ember után fontokra megy, s a folytonos apadása a beváltott
               aranymennyiségnek kezd feltűnni a kormányszék előtt, sejtik, hogy egy része a nyert
               aranynak eltűnik. Szaglálóznak. Még most ugyan rossz helyen. Magyarországi zsidókra
               van gyanújok, akik e felől éppen semmit sem tudnak; de elég az, hogy már gyanújok
               van. Még csak azt hiszik, hogy évenkint ötven-hatvan font arany vándorol tilos
               utcákra; de még azt sem tudják, hogy öt-hat mázsára megy, ami készpénzül kiverve
               kerül elő a föld alól. Ezt a munkát be kell végeznünk. Ez évben gazdagon fizettek a
               bányák: jövő szombaton lesz az utolsó aranybeváltás a Lúcsiában. Amint az pénzzé lesz
               verve; felosztjuk a nyereséget, buna noptét kívánunk egymásnak, s azzal megy ki
               jobbra, ki balra. A gépeket összetörjük, a kohókat felvettetjük lőporral, a
               vízvezetőket elromboljuk, s a barlang szádát betemetjük. Azontúl csináljon, ki mit
               akar az aranyával; én semmibe nem avatkozom többet.</p>
            <p> – Helyesen mondod – szólt az öreg Onuc –, én is így kívánom; még egyszer gyűljünk
               össze valamennyien, akik e társaságnak részesei vagyunk a Lúcsiában; ott hallgassuk
               meg, amit te beszélsz, s esküdtessük meg egymást, hogy soha egy szót nem fogunk
               mondani arról, amik odalent történtek. Azután tegye mindenki, amit te parancsolsz;
               mert legokosabb vagy közöttünk.</p>
            <p> – Tehát csak egy hétig kell még várnom? – kérdezé Anica a Fatia Negra fürtjeit
               ujjaira tekergetve.</p>
            <p> – Mire? – kérdezé a kalandor.</p>
            <p> – Mit gondolsz? Ugyan mire?</p>
            <p> – Ahá! – szólt az mosolyva. – Arra, hogy én megszűnjek álarc alatti férjed lenni, s
               igazi férjed legyek? Ugyebár? Ez a vége minden gondolatnak, erre kell csak egy hétig
               várnod?</p>
            <p> – Igen, igen – mondá a leány, és gondolta magában: csak egy hétig kell arra várnom,
               hogy ezt a te álarcos fejedet – a bakó kezébe adjam.</p>
            <p> A Fatia Negra olyan gyanútlanul ringatta térdén a leányt, olyan nyugodt büszkeséggel
               gondolá magában; „a leány arra való, hogy amit a férfi hazudik, azt legyen, aki
               elhiggye”.</p>
            <p> Anica pedig oláh leány volt: – és azt tudni kell, hogy az oláh nő féltékeny,
               bosszúálló, eszes.</p>
            <p> * * * </p>
            
            <p> Hétszáz fáklya világította meg a Lúcsia barlang belsejét: azonkívül koronkint
               bengáli fény gyulladt el a barlang szögleteiből, mely néhány percre aztán kék, zöld,
               fehér vagy rózsaszín világításba merítette az egész rémpalotát, melyhez a veres
               szurokfáklyaláng fekete füstjével kísértetes ellentétet képezett.</p>
            <p> A nagy pénzverő társaság az utolsó osztály éjszakáján, mielőtt feloszolnék, pazar
               ünnepélyt rendezett e föld alatti nagy teremben. A föld szép fehér kőporral volt
               újonnan behintve, körös-körül sátorok fölállítva, mikben sütemények és sültek voltak
               széles bükkfa tálakban felhalmozva a pompa okáért, és hogy lássék a nagy gazdagság,
               egy egész ökör sült izzó parázs felett, amit kétfelől forgattak, s hosszú vasvillákra
               szúrt szalonnadarabokkal kenegettek; mellette magasra emelt kádból színbor csorgott
               alá, szabad élvezetére mindenkinek, aki megkívánta. A kohó épülete előtt pedig éppen
               egy egész ötven akós kád volt kitéve, színültig töltve a legfinomabb borszesszel. Ha
               az ember meggondolja, hogy ennyi fáklyahordozó legény közül csak egynek kell arra a
               mulatságos bohó ötletre rájönni, hogy a fáklyával közel jöjjön ehhez a lobbanékony
               anyaghoz, s akkor aztán egy pillanat alatt elevenen van produkálva itt a föld alatt a
               pokol: végigborsódzik a háta. Egypár elázott fickó már fekszik mellette, ki restellt
               pohárral nyúlni az italhoz, csak úgy hörpentett a kád szélére fekve.</p>
            <p> A barlang közepén levő kőépület ablakaiból most nem tör elő az olvasztó kohók fénye,
               kéményéből nem ömlik elő a szikrákkal elegy füst; a föld alatti tombolás nem vezérli
               az ütenyt: a gépek hallgatnak. Munkájok be van végezve. Kétszázötvenezer darab kivert
               arany vár az osztályra; abból ötvenezer magáé Fatia Negráé, húszezer az öreg
               Onucé.</p>
            <p> A kohóépület ma zöld gallyakkal s tarka vásznakkal van felcifrázva, s tömör kéménye
               tetején tűzijáték kellékei vannak fölhalmozva; onnan fogják a röppentyűket, a kék és
               veres tűzcsillagokat feleregetni. A barlang boltozata oly magas, hogy a röppentyű
               legmagasabb szálltában sem éri el.</p>
            <p> Egy karzatszerű kőemelvényen zenészek számára van hely csinálva. Maguk a részvényes
               urak fognak ott hegedűvel, tilinkóval és csimpolyával az ünnepély felvidítására
               közreműködni.</p>
            <p> A vendégek érkeznek már, egyenkint és párosával eregeti őket alá a malomgép; a
               férfiakkal együtt öregasszonyok és szép leányok, ünnepi módon bekötött fővel, piros
               csizmákban, a zeneműszerek kezelői, a csimpolyások, hegedűsök még a gépen
               alászálltukban elkezdik dalaikat hangoztatni, míg némely kedélyes részvényes úr az
               által adja tudtul megérkeztét, hogy pisztolyait elsütögeti a visszhangos barlang
               nyílásánál.</p>
            <p> Amíg a Fatia Negra meg nem érkezik, addig járja a tréfa és a zaj; itt egy víg fickó
               tehéntülköt hozott magával, annak a recsegésével ijesztgeti az asszonyok csoportjait,
               amott a másik tűzbékákat hány a letelepedő atyafiak közé; asszonyok sikoltozva
               ugrálnak szanaszéjjel; lyányok egymás vállára téve kezeiket, csendes dúdolással
               lejtenek egy helyben körülforogva; ki-ki jókedvének gyeplűt ereszt, amíg el nem jött
               az a főnök, akinek fekete arcától úgy elmúlik egyszerre mindenkinek a jókedve.</p>
            <p> Pedig a mai nap – értem alatta ezt a föld alatti éjszakát – az ő különös
               ünnepélyével is van összekötve. A nagy aranyosztály után következni fog az ünnepélyes
               pillanat, amelyben ő kezén fogva Onuc leányát, egy magas állványra tett feszület
               előtt vele megesküszik; az esküvési formát aszerint mondva, ahogy azt Fatia Negra
               maga kigondolta, válogatott átkokkal és bizonyozásokkal megterhelve, s kijelenti,
               hogy e naptól fogva, bárha pópa nem volt is jelen, de ott volt az oltár és rajta a
               feszület, minden ember úgy tekintse Anicát, mint az ő valóságos hitves feleségét,
               addig is, amíg más országban, más emberek előtt, igazi orcájával vezetheti őt a pap
               elé.</p>
            <p> Ez a szertartás régi kedvenc eszméje volt már Onucnak, s most Fatia Negra
               beleegyezett.</p>
            <p> A részvényesek lassankint összegyűltek már a barlangban: a legutolsók között volt
               Onuc és leánya, a vőfélyekkel és nyoszolyóleányokkal. Anica most is szokott szabású
               köntöseibe volt öltözve; a katrinca és a hímzett ing meg a gömbölyű kalpag a fején
               most sem váltattak fel egymással; csakhogy mindez ragyogott rajta az aranytól és
               drágakövektől, s hajtekercsei igazgyöngysorokkal voltak keresztül-kasul fonva.</p>
            <p> Ennyi válogatott szépség között is, mint amennyi itt összegyűlt, ő volt mindig a
               legszebb.</p>
            <p> Homloka közepén egy nagy gyémánt ragyogott, de annál is fényesebb volt az a másik
               kettő, mely szempillái alól elővillámlott.</p>
            <p> Termetet nem lehetne tökéletesebbet képzelni, mint az övé. Az úri divat eltorzító
               mellékletei nem zavarják annak gyönyörű összhangzatát; minden állása mint egy antik
               szoboré, mozdulatai gömbölyűek, hajlékonyak, rugalmasak és e mai napra különösen
               elevenek; szemei, arca tündökölnek az örömtől, ahogy nem szokta más menyasszony, egy
               órával esküvője előtt.</p>
            <p> Csak a vőlegény várat még magára. Sokáig jön, látszik, hogy nagy úr. Sőt az is
               meglehet, hogy már itt van, de senki sem látja, ott jár tán menyasszonya háta mögött,
               a láthatatlanná tevő köpönyegben, s mikor azt leveti magáról, akkor … akkor egyszerre
               maga előtt látja őt mindenki!</p>
            <p> Anica fölsikolt, – tán az örömtől? Mindenki meg van lepetve; azt hiszik, ördögökkel
               cimborál a főnök, a föld alól jött elő.</p>
            <p> És minő pompával jött elő! A bíbor ruha, amit viselt, nem látszott az arany
               sujtásoktól, hosszú prémes palást függött vállairól, mint valami fejedelemnek, s
               fején arany sisak volt, az szorítá le az álarcot; a sisak taréja végig gyémántokkal
               volt megrakva; valamelyik cimbora észrevette, hogy a sisak taréjának hegye egy kissé
               sáros; bizonyosan – amint a földet felütötte a fejével.</p>
            <p> Semmi fegyver sem volt az oldalán, még csak egy tőr sem. Természetesen: oltár előtt,
               esküvés előtt le szokták azt rakni.</p>
            <p> Onuc alázattal járult eléje s mély tisztelettel csókolá meg relytélyes főnökük
               kezét, míg Anica csalfa hízelkedéssel közelíte felé, igen ügyesen tettetve babonás
               félelmet a bűbájos szerető iránt.</p>
            <p> – Én félek tőled, Fatia Negra! Te látatlanul jössz és távozol. Te nem vagy
               Istennel?</p>
            <p> – Az igaz, hogy most közelebb vagyunk az ördög országához.</p>
            <p> – Csitt! Ne beszélj úgy.</p>
            <p> – Óh, dehogynem; ezek az emberek, ha azt hinnék, hogy égből szállottam alá, rég
               elárultak, kötve vittek volna Gyulafehérvárra; de mert azt hiszik, hogy a föld alól
               jöttem, ördöggel vagyok ismerős; félnek tőlem, és hívek hozzám. Te magad is úgy vagy:
               – szeretsz, mert félsz.</p>
            <p> – Haha! Azt te majd meg fogod látni, hogy amilyen magasan fel a felhőig, s amilyen
               mélyen le a föld gyomráig lakik valaki, én senkitől sem félek; tőled sem; – hiába
               mondtam. Nem vetted észre, hogy csak tréfáltam veled, mikor azt mondtam, hogy
               félek.</p>
            <p> – No, majd próbára teszlek mindjárt. Látod ott az oltáron azt a feszületet, arra
               fogunk mi megesküdni, és akik jelen vannak, mind erre fognak esküdni örök
               titoktartást. De minthogy e fogadás nem Istenhez szól, mert hamispénzverők teszik
               azt, nem is az égbe kell annak felmenni, hanem máshová, lefelé. Azért, hogy foganatos
               legyen az esküvés, eredj, ha van bátorságod, fordítsd meg a feszületet, s tűzd le a
               helyére – fejével lefelé.</p>
            <p> A leány egy percre elsápadt, megrendült; azután bátran nekiindult; az oltárhoz
               lépett, megragadta a feszületet, s felemelve, megfordítá azt, egy az oltáron levő
               nyílásba megfordított végével tűzve azt vissza úgy, hogy talapzatával fölfelé
               állt.</p>
            <p> A jelenlevők mind elszörnyedve bámulának oda. Amint felemelte, és amint újra letűzte
               ismét a leány a feszületet, mindkétszer önkénytelen gépies rándulást lehetett
               észrevenni karjain, de arca nem árult el semmit. Villanygép ütege volt rejtve az
               oltár alá, az idézte elő e hatást.</p>
            <p> – Nos? – kérdé a visszatérőt a Fatia Negra.</p>
            <p> – A feszület megütött, midőn megfogtam, és megütött, midőn újra letettem – súgá
               halkan a leány; s e percben nagyon halvány volt.</p>
            <p> – S te mégis megtetted, amit mondtam – szólt a Fatia Negra, kezét Anica vállára téve
               –, derék leány vagy, méltó vagy hozzám.</p>
            <p> A leány, sötéten elborult tekintetét rávetve, felelé:</p>
            <p> – Bizonnyal az vagyok.</p>
            <p> – Atyafiak! – kiálta most dörgő hangon a kalandorvezér. – Ide hallgassatok rám.</p>
            <p> Mindenki odahagyta sátorait, ivóasztalát, mulatságát, s kört alakított a fekete
               álarcos körül.</p>
            <p> – Tudjátok e, mi annak a helynek a neve, ami a föld alatt van? Annak a neve sír!
               Velem együtt mindnyájan a sírban vagytok e pillanatban, s ha akarom, olyan halottak,
               akiknek nincs semmi mondanivalójuk többé ezen a világon. Aki még azt a felső
               napfényes világot látni akarja, ahol most éppen reggelre kél a hajnal, annak meg kell
               esküdni arra, hogy soha, semmi időben, sem józan fővel, sem mámorosan semmit azokból,
               amik idelenn, e nagy föld alatti sírban történtek, akár láttottakat, akár
               hallottakat, elmondani nem fog; hanem olybá veszi azokat, mintha álmodta, és mire
               fölébredt, elfelejtette volna. Erre esküdjetek meg velem ez órában.</p>
            <p> – Én magam fogom elébb elmondani az esküt, hallgassátok meg; és szóljatok hozzá, ha
               meg vagytok e vele elégedve vagy sem.</p>
            <p> Ezzel az oltárhoz lépett, melynek zsámolyát az üvegtalapzatú „sziget” képezé, amit
               ismernek mindannyian, akik valaha egy villanykészletet láttak. Maga a villanygép az
               oltár alá volt rejtve, leydeni palack ütegeivel, s egy óramű által hozatott mozgásba,
               vezető sodronyok által az ércnyílással összeköttetésbe, melybe az ércfeszület volt
               illesztve.</p>
            <p> A fekete álarc néhány percig állt némán a zsámolyon, sisakját levéve fejéről,
               mialatt a közelebb állók elborzadva látták, hogy hosszú hajzatának egyes szállai hogy
               emelkednek lassan fölfelé, egyenesen fölmeredve, mintha azokon függne valami
               rejtélyes hatalom kezében. Csend volt, mint szokott lenni föld alatt, igazi halottak
               között.</p>
            <p> A Fatia Negra tompa, kísértetes hangon megkezdé az átok-esküt.</p>
            <p> – Én, e fekete álarc viselője, Fatia Negra, ahogy mindnyájan neveznek, esküszöm e
               föld alatti éjszakában: esküszöm az égő tűzre, mely eső képében Szodomát és Gomorrát
               megemészté, esküszöm az özönvízre, mely minden élőt e földön megölt, esküszöm a
               meghasadó földre, mely az áruló Dáthám és Abirám hadait elnyelé, esküszöm a fenevadak
               körmeire, kiket Eliézer a fecsegő kölykekre előhívott; esküszöm a lélekre, aki Saul
               király halálát megjelenté; esküszöm a Leviatán angyalra, ki lázadás miatt az égből
               ledobatott, és a Malach Hamovesh angyalra, ki az erőszakos halál kardját viseli
               kezében, esküszöm az egyiptomi tizenkét csapásra, mikkel Mózes a fáraók országát
               megveré, esküszöm a csillagra, mely alatt születtem: hogy úgy verjen meg, aki verni
               szokott, föld alatt vagy föld felett lakó, úgy vesszek el tűzben, vízben, föld
               gyomrába elevenen temetve, úgy váljak sóbálvánnyá, úgy tépjen szét fenevad az erdőn,
               betegség az ágyban, rossz szellem a pokolban; úgy forduljon ellenem tulajdon
               fegyveremnek éle gonosz órámban; úgy rettegtessen éjszaka hátam mögött lappangó
               kísértet; úgy legyen testem megverve fekéllyel, szemeim farkas sötétjével, nyelvem
               némasággal, csontjaim belső szaggatásokkal; úgy essék le az égről születésem
               csillaga, mikor legjobban óhajtanék élni, – amint egy igét vagy egy gondolatot bárki
               előtt, legyen az pap, gyermek, apa, ítélő bíró vagy fenyegető hóhér, azokból, amiket
               e helyen láttam, hallottam, vagy megtudtam, valaha kimondani fogok, vagy kezemmel
               leírok, vagy valakit rávezetek. Legyen tele átokkal minden csepp vérem, átkozzanak
               meg maradékim; ébredjek fel a sírban, s feljárjak onnan holtom után, ha ez ellen
               valaha cselekszem. Hallják meg ez esküvésemet mindazok, akik a föld felett vagy a
               föld alatt laknak.</p>
            <p> E drasztikus esküforma mindenkit kielégíte; azon a vidéken nagyon tetszenek az ilyen
               önelátkozások, s kötő erejük százszorta erősebb, mint ami esküt a bírói személy előtt
               tesznek le. A fekete álarcos hajfürtjeiből ezalatt körös-körül sűrűen emelkedtek föl
               egyes hajszálak, mintha valami rémséges korona volna fején. A körülötte állók oly
               mély borzalommal tekintének reá. Mindenki hivé felőle, hogy földöntúli csodák ereje
               van e szavakban; – csak a leány nem hitt neki már semmit.</p>
            <p> Hogy a rémkedő tiszteletet még jobban fokozza, odainté magához a társaság véneit a
               kalandor.</p>
            <p> – Ím, hogy lássátok magatok, mennyire tudva vannak ott, ahol tudva kell lenniök, az
               elmondott átok szavai, nyúljatok hozzám, csak ujjaitok hegyét tartsátok felém, és
               megtudjátok, ki van itt jelen még rajtunk kívül.</p>
            <p> Az öreg Onuc reszketve nyújtá ujja hegyét a Fatia Negra felé, s majd összerogyott
               ijedtében, midőn annak ruhájából szikrákat érze kipattogni, amik ujjai hegyét
               megégették. Egyszernél többször egy sem mert felé nyúlni, de a kíváncsiság
               valamennyit odahozta mégis; ki-ki személyesen akart meggyőződni a csodáról, amit
               másnak nem hitt, s az alakoskodó biztatá a közeledőket, hogy bárhol érjenek hozzá,
               tűz jön ki testéből; azok szikrákat ugrattak elő nyakából, fülei hegyéből, s
               meggyőződtek felőle, hogy az átok csakugyan minden csepp vérébe bevette magát.</p>
            <p> Csak Anica nem közeledett hozzá.</p>
            <p> – Hát te félsz tőlem? – kérdezé tőle az alakos.</p>
            <p> – Nem félek.</p>
            <p> – Jer hát, csókolj meg.</p>
            <p> Anica odalépett hozzá, s meg hagyta általa csókolni magát.</p>
            <p> Összeborzadt utána.</p>
            <p> – Nos? Mit éreztél?</p>
            <p> – Szád megégette számat – felelt a leány, s midőn a Fatia Negra félrenézett,
               titokban keresztet vetett magára.</p>
            <p> A Fatia Negra tökéletesen meg volt elégedve a komédiával. A titokszerű, az
               ismeretlen iránti borzadály rabszolgáivá tette cimboráit; ezektől nem tarthatott
               többé.</p>
            <p> – Most add ide kezedet, Anica, te viszont add másik kezedet társnédnak; mindenki
               fogózzék a másik kezébe.</p>
            <p> Így egy láncot képeztetett velük, melynek túlsó végét a vén Onuc zárta be, kinek
               kezébe egy vékony láncot adott, mely az oltárról lefüggött.</p>
            <p> Aztán elmondta előttük a fantasztikus esküt, azok minden igét utána mondtak. A
               komédiát befejezte egy erős villanyütés, mely egyszerre minden ember könyökét és
               inait megsajgatta. A szegény, tudományokban járatlan emberek azt hitték, az ördög
               futott idegeiken keresztül, s jajveszékelve könyörögtek a fekete álarcosnak, hogy ne
               tegye már őket ki több próbának, hiszen eléggé meg vannak már rémülve.</p>
            <p> – Most tehát itt van a pillanat, Fatia Negra – szólt Onuc, nagy tisztelettel a
               bűbájos egyéniség iránt –, melyben te is beváltsd szavadat; azután majd én is
               megmondom, hogy mit akarok. Fogod-e igazán nőül venni leányomat?</p>
            <p> – Ne jussak ki a napvilágra addig, amíg azt nem teszem.</p>
            <p> – Megesküszöl vele azon módon, ahogy nekem megígérted?</p>
            <p> – Azt hallani fogjátok.</p>
            <p> – No, hát akkor én is mondok neked valamit. Amott van a nagy mázsáló mérleg
               felállítva, ugyebár? Az egyik serpenyőre ráültetem Anicát, s a másik serpenyőre annyi
               aranyat rakok, amennyi őt felemeli. Annyi aranyat adok leányommal, amennyit ő saját
               maga nyom.</p>
            <p> Ez egészen az atyafiak ízlése szerinti gondolat volt Onuctól; valódi román
               munificencia! Annyi aranyat a menyasszonnyal, amennyit ő maga nyom.</p>
            <p> A két vőfély rögtön futott egy nagy fatálért, arra fölállíták a menyasszonyt, azon
               felemelték, úgy vitték a mázsáló mérlegig; Onuc még a tálat is ráteteté a mérlegre:
               azzal is nehezebb legyen.</p>
            <p> Azután annyi vert aranyat raktak az Onuc jegyével pecsételt zacskókban a másik
               mérlegre, amennyi a mérleg két karját vízirányosra emelte.</p>
            <p> Mikor aztán mind a leány, mind az arany a levegőben libegett; Onuc diadaltól sugárzó
               arccal taszítá oldalba könyökkel a Fatia Negrát.</p>
            <p> – Ez most mind a tied.</p>
            <p> A kalandor odafutott a mázsálóhoz, de nem azon serpenyőhöz, melyen az arany volt,
               hanem ahol a leány állt; ezt emelte le onnan, karjára véve, mint egy gyermeket; a
               másik serpenyő a földre zuhant, súlyegyenét vesztve; az aranytelt zacskók
               jobbra-balra hullottak róla.</p>
            <p> Ez is nagyon tetszett a társaságnak. E masszív gyöngédség a Fatia Negrától mindenki
               előtt nagyon érthető volt. Öreg Onuc dicsekedve mutogatá hacukájuknál fogva rángatott
               komáinak a széthullott erszényeket:</p>
            <p> Lám, mégsem a pénz után nyúlt, hanem a leány után.</p>
            <p> Olyan rendkívüli eset is volt az, ebben a föld alatti pokol egyházában, ahova az
               emberek ötven esztendő óta nem járnak egyébért, mint pénzt csinálni; nem egymás
               leányának a szemébe nézni, nem barátságot kötni, nem szeretkőzni, nem nagylelkűséget
               gyakorolni, hanem csak nyers aranyat vert arannyá változni.</p>
            <p> És valóban, a Fatia Negra, ha láthatta volna a jövendőből csak a legközelebb eső
               pillanatot, csak az első óranegyednek kezdő percét, ha csak egy lépését, egy
               dobbanását hallhatta volna annak, ami már a feje felett jön, akkor ahelyett, hogy a
               leány után nyújtsa ki kezeit, okosabban teendé, ha mind a kettővel felkap egyet azok
               közül a zacskók közül a másik serpenyőrül, s iramodik vele amerre tud, ebben a sötét
               odúban, azon a sötét járáson keresztül, amit rajta kívül senki sem ismer; amin úgy
               jár ide, mintha a pokol külön kis kapun eregetné be, különös ördögök protekciója
               mellett.</p>
            <p> Hanem hát ezúttal az ördögök rosszul gondoskodtak róla; – ha csakugyan volt vele
               valami baráti összeköttetésük.</p>
            <p> A kalandor visszatért az oltárhoz az ölében vitt leánnyal, annak a lépcsőjére letevé
               szép terhét. A leány letérdelt.</p>
            <p> – Hintsetek rájuk mézes búzát – suttogá a nyoszolyóasszonyoknak Onuc, aki ezt a
               szertartást valami különösen használatosnak tartotta. Tán az áldást képviseli az?</p>
            <p> Anica azt kívánta, hogy a Fatia Negra hajoljon elébb hozzá közel; hadd súgjon
               valamit fülébe.</p>
            <p> Ez odahajolt hozzá, a szép arcot magához ölelve; a leány remegve súgá:</p>
            <p> – Engem is a föld alatt fogsz-e magaddal elvinni innen?</p>
            <p> – Félsz, hogy azt teszem?</p>
            <p> – Veled elmegyek akármerre, s nem félek semmitől.</p>
            <p> – Szavadon foglak.</p>
            <p> – Nem bánom. Merre esik az? Jobbra vagy balra?</p>
            <p> – Balra. Mindennek bal kéz felől kell kezdődni, ami szerencsés akar lenni.</p>
            <p> – A pénzverő műhely alatt van az ajtó? – kérdé a leány gondatlan
               arckifejezéssel.</p>
            <p> – Ott, ha tudni akarod.</p>
            <p> – Készen vagyok. Mondd el az esküt előttem.</p>
            <p> A Fatia Negra ismételte a hókuszpókuszt. Letérdelt Anica mellé az oltár lépcsőjére,
               s szemeit a sötét barlangboltozat felé forgatva ünnepélyes hangon kezdé az
               eskümondást. – Olyan rémséges volt látni, amint fekete álarcából a felemelt szemek
               fehére kivillant.</p>
            <p> – Én, e fekete álarc viselője, kit neveznek országszerte Fatia Negrának, s ismernek
               ezen a néven kicsinyek és nagyok, esküszöm a bűbájos szavakra, miket a
               paradicsomkerti kígyó a legelső asszonynak mondott; esküszöm az átokra, mellyel a
               legelső házaspár e földön a paradicsomból kiűzetett; esküszöm a gonosz lélek Asmodái
               kínzására, ki a házastársak gyötrő szelleme; esküszöm Uriás ártatlanul kiontott
               vérére; esküszöm Sámson vakságára; esküszöm a kettős csillagokra, akik az égen
               egymástól meg nem bírnak válni; esküszöm a kardra, mely Holofernes fejét egy csókért
               levágta; esküszöm Jezabel átkozott tetteire, mik Achab ellen a halált felidézték;
               esküszöm az álmok szörnyetegeire, akik ellen a leghatalmasabbnak sincs semmi védelme,
               hogy úgy legyek áldva és meg nem átkozva, földön és föld alatt, amily igazán e nőt,
               kinek kezét kezemben tartom, szeretem, szeretni fogom, és nőül veszem; soha el nem
               hagyom, és magamat tőle el nem tagadom, sőt mihelyt az álarcot magamtól elvetettem,
               őt igazi alakomban magammal vinni sietek, s ha valaha e fogadásom ellen nyilván vagy
               titokban vétenék, verjen meg a csontszáradás és nyavalyatörés; undorodjam ételtől,
               italtól és asszonyi arctól; áruljon el, kiben legjobban bízom, tanúságot tegyen
               ellenem saját két kezem, víz üldözzön, tűz fogadjon; fejem felett pallos függjön;
               szemem annak élét lássa, akár alszom, akár ébren vagyok; s ahogy Achab vérét
               felnyalták az ebek az utcán egy rossz asszony miatt, úgy nyalják fel az enyimet kósza
               kutyák a földről, ha ez eskümhöz valaha hű nem leszek, és hozzá hű nem voltam eddig;
               – minden földingató hatalom engem úgy segéljen!!!</p>
            <p> Az egész gyülekezet szájtátva bámult a fekete arcúra, mialatt ez a pokolbeli
               képzelettel alkotott esküt végigmondá; a figyelem egészen le volt kötve a jelenet
               által, senki sem vette észre, hogy ezalatt a sötét háttérben, melyet a barlang
               távolabbi oldalai képeztek, idegen arcok sokasága támad; a malomgépezeten át elébb
               leszáll két ember, azután megint kettő és ismét kettő, amíg lassankint lesznek
               százan; mind fegyveres férfiak, mind egyformán öltözve, a fegyver elrejtve köpenyeik
               alá, hogy ne villogjon a sötétből elő, azok ott csendesen sorakoznak, mint valami
               színpadi statisztéria, mialatt a főkomédiás a lámpák előtt végzi magánybeszédét. Csak
               Anica vette őket észre, az egész eskü alatt nem a Fatia Negra átkozódó ajkaira
               nézett, hanem annak feje fölött el a sötétben alakuló csoportokra.</p>
            <p> Az eskü végével ismét érinté a Fatia Negra a megfordított feszületet; a villanyütés
               ismét megrázta a leány kezét, melyet jobbjában tartott.</p>
            <p> – Most esküdjél te is.</p>
            <p> A leány erre dühösen rántá ki kezét a kalandoréból, s térdéről felállva, még egy
               lépcsőfokkal magasabbra állt fel az oltáremelvényen, s a gyűlölet és utálat
               elkeseredésével szép arcán, szólt, gyöngyfogsorait összeszorítva, a lábainál térdelő
               kalandorhoz:</p>
            <p> – Te nyomorult komédiás! Te álarcos szemfényvesztő! Mindenkit megcsaltál, de senkit
               olyan nagyon nem, mint engem. Esküdtél, ugye, Sámsonra, Uriásra, Holofernesre,
               Jezabelre, hogy engemet meg nem tagadsz soha, hogy kívülem senkit sem fogsz szeretni?
               Emlékezzél a jeges völgyi éjszakára; mily utálatosan árultál el ott engemet. Tudd meg
               azt, hogy én voltam ott jelen magam a kunyhóban, én fúttam meg a kürtöt, melynek
               szavára a féltő férj az erdőből előjött, én láttam a tusát, mely erre következett, s
               én megesküdtem akkor, hogy el foglak veszíteni. Esküdtél, ugye, a kígyó szavaira,
               hogy ha megcsalsz engem, áruljon el, kiben legjobban bízol, víz üldözzön, tűz
               fogadjon, pallos függjön fejed felett, ebek nyalják fel véredet? Íme, tehát – előtted
               tűz, mögötted víz; fejed fölött pallos! Kutyák ugatnak már, szagolva véredet; én
               elárultalak! Tekints oda hátad megé!</p>
            <p> A sorakozott fegyveres csapat egyszerre, mint egy gép minden kereke, mozgásnak
               indult, hegyes szuronyok villantak meg a fáklyák fényénél.</p>
            <p> – El vagyunk veszve! – ordítá minden ember, míg a katonai parancsnok ércszava idegen
               hangzattal vegyült a zavart lárma közé.</p>
            <p> – Mindenki letegye a fegyvert! Semmi ellenállás!</p>
            <p> Onuc ordítva rohant aranytelt zacskóihoz, az asszonyok sikoltva futottak a sátorok
               közé, a Fatia Negra egy percre megkövülten állt Anica előtt, mint egy megfogott
               ördög, s elmeredve nézett a leány lángoló arcára.</p>
            <p> Anica most hirtelen a fegyveresekhez fordulva, kiálta a zsivajt túlcsengő
               hangon:</p>
            <p> – Siess, Juon Táre! Foglald el az olvasztó bejáratát, különben ismét megmenekül az
               ördög!</p>
            <p> Ezért kellett neki a Fatia Negrától megtudni, hogy merre jár fel a föld alól.</p>
            <p> A kalandort e szó téríti magához; látta, hogy egy kérlelhetetlen ellenség és egy
               csapat fegyveres ember sietve közelít az ércolvasztó ajtajához; s hogy az út a
               menekülésre előtte zárva van.</p>
            <p> E pillanatban egy ördögi gondolatja támadt.</p>
            <p> Hirtelen felkapott egy égő fáklyát az oltárról, s két hatalmas szökéssel az olvasztó
               felé közelített; húsz férfi szuronya meredt eléje és egy hosszú nyelű fejsze Juon
               Táre kezében, ő pedig fegyvertelen volt.</p>
            <p> De nem az ajtóhoz sietett, hanem egy oldalszökéssel elérte a borléllel töltött
               kádat, ott lehajítá a földre az égő szurokfáklyát, s izmos vállát nekivetve a roppant
               kádnak, egy kétségbeesett erőfeszítéssel annak tartalmát végigönté a barlang
               padlatán.</p>
            <p> Egy pillanat alatt lángban állt az egész barlang!</p>
            <p> A padlat kőből volt, a szétfolyó borszeszt be nem ihatta, az lángra lobbant az
               elhajított fáklya lángjától, s terjedt sebesen, mint egy gátját szakított égő tenger,
               különösen az olvasztó felé, merre hajlottabb volt a padlat.</p>
            <p> A kék szeszláng halotti rémvilággal tölté meg az egész barlang üregét; maga a
               levegő, maga az űr is lobogni látszott: a száz fáklya tövig meggyulladva lobogott
               veres fénnyel e kék pokollánggal egyetemben, s a felhalmozott bengáli tűzhegyek és az
               elpattogó röppentyűk, forgásnak indult tűzkerekek, mik az ünnepély végére voltak
               készen tartva, összevissza lobogtak, sustorogtak bele e rémséges alapszínbe; s e
               pokoli lobogás közepett elkárhozottak sötét alakjai futottak, ordítottak,
               sikoltoztak, taposták egymást, és menekültek magasabban álló sziklák felé, ahova a
               légben elterjedt láng utánuk csapott; egyik katonának a húsz közül tölténytartójában
               fellobbant a lőpor. Juon Táre szeme világát veszté a lobbanástól, a többi iparkodott
               a barlangot átszelő vízvezetőbe menekülni, hová utánuk csorgott a lobogó alkohol,
               mint egy égő zuhatag. Veszni kellett mindenkinek e pokolmenyegzőben.</p>
            <p> Csak két ember nem veszté el lélekjelenlétét, csak ketten tudták még, hogy mit kell
               tenniök; az egyik volt a Fatia Negra. Ez, amint a fegyveresek szétfutottak az
               olvasztó ajtajától, merészen átgázolt az égő borszeszlángon; jól tudva azt, hogy ez
               nem gyújtja meg egyszerre az öltönyt, s csupán szemeit takarta el kezével, hogy meg
               ne vakítsa; azzal felszakítá az ajtót, s azon keresztül hirtelen eltűnt.</p>
            <p> A másik volt Anica, ki midőn látta, hogy a százszoros rémületben mindenki elveszté
               eszét, s kétségbeesett halála elé fut, hirtelen kezébe ragadt egy fejszét, s nem
               törődve a körüle pattogó röppentyűk szikráival, a fölállított roppant sörös kádokhoz
               futott, azoknak fenekeit beszaggatá; a neutrális nedv zuhatagban tódult a padlatra, s
               amint lassankint tért nyert, úgy szorítá mindig hátrább a lángoló pálinkaárt,
               lassankint kioltogatva a kék pokolvilágot, melynek elmulta után nem maradt az
               alvilágban egyéb fény, mint a végig lobogó szurokfáklyák az oltár körül.</p>
            <p> A szép menyasszonyra nem lehete ráismerni többé, arca úgy össze volt égve.</p>
            <p> A társaság minden tagja kapott sebet az égésben, néhány kínlódva fetrengett, szeme
               világát vesztve, s a hűs tócsákba verte magát, miket a kiomlott ser képezett; a vén
               Onucnak egy haja szála sem maradt meg; de azért most is ott ült aranyai halmazán, mik
               szétgurultak a félig szenesült zacskókból. Felrepedezett kezeit aranyai közé
               dugdosta: tán azok hűsítik fájdalmát.</p>
            <p> Juon Tárének mindkét szemét kiperzselte a lőporlobbanás, két katona is nehéz sebet
               kapott ugyanakkor.</p>
            <p> Az általános rémület után csak akkor jutott eszébe valakinek, hogy a Fatia Negrát
               üldözni kell, midőn a tűz már elaludt. E valaki ismét a menyasszony volt.</p>
            <p> Ő maga ragadta kezébe a fáklyát, ő kiálta a fegyvereseknek: „utánam!”, s első volt,
               ki az ércolvasztó ajtaját felszakítá. Odabenn sötétség volt, a fáklyavilágnál
               összekeresték a föld alatti kamrákat; pénzverő gépek, olvasztó műhelyek, mind a régi
               rendben voltak hagyva, még a kivert pénz is, mely az osztályra várt, érintetlenül
               hevert pirámid alakú halomba rakva kisded erszényekben; – de a Fatia Negra maga nem
               volt sehol.</p>
            <p> – Elrejté magát! – mondogatták a katonák, puskáik agyával kopogatva a falakat.</p>
            <p> – Megmenekült! – szólt, perzselt haját tépve kezével a menyasszony. Ez épületen
               keresztül menekült meg. Még talán utolérjük!</p>
            <p> Tanácsára a gépeket kezdték fölforgatni, s az érclapító alatt megtalálták a
               csapóajtót, melyen keresztül szokott ki s bejárni a barlangokon át a kalandor.
               Ezalatt eltelt egy óranegyed. Több, mint elég arra, hogy üldözői elől
               megmeneküljön.</p>
            <p> Anica sietve futott előttük a fáklyával a föld alatti folyosón keresztül, melyet a
               barlangon átfutó patak járása alkotott; sok helyütt térdig hajolva lehetett csak
               előhaladniok. A leány biztatta az üldözőket, hogy ne féljenek; fél óra múlva
               napvilágot láttak a folyosó végén derengeni; s amint kiértek a patak medrének
               szirttorkolatából, ott a forrás előtt, s a szép zöld fűben, a forró napsugár elől
               hangafa árnyékában hűselve, heverészett egy őzünő két kis gidójával: a kis őzfiak
               anyjuk hátán ugráltak keresztül … A Fatia Negra ki tudja, hol járt már ezóta? …</p>
         </div>
         <div type="chapter">
            <head>A mikalai csárda</head>
            <p> Hídvártól Gyulafehérvárig egy jó napi járóföld van, még a legjobb lovakkal is, a
               legjobb időjárás mellett, esős időben a hegyi utak még több idejét fogyasztják el az
               utasnak.</p>
            <p> Szerencsére, az út fele táján esik a mikalai csárda, abban lakik egy derék,
               becsületes oláh nemes; aki úgy mellékesen kocsmárosi hivatalt is visel. Itt, ezen a
               tájon, a bányák közelében nincsen zsidó, minden bolt és csárda örmények és oláhok
               kezében van; a nép meg van velük elégedve, s a magyar urak is szeretik őket. Annyi
               bizonyos, hogy Magyarországon nem lehet olyan olcsón utazni, olyan jó bort inni,
               olyan tiszta ágyban hálni, mint Erdélyben.</p>
            <p> Az ifjú Makkabesku tanyája regényes helyen épült, egy, a hegyekből kijövő patak
               zuhatagja mellett; a bérci csermely ott foly el háza mellett, minden belehullott
               gallyat és falevelet hetek alatt kővé változtatva; még a beléhajló fák gallyai is
               odáig szép fehér kővé változtatva, ameddig a víz szokta mosni.</p>
            <p> A tanya egy hosszú tornácos házból áll, távolabb vannak az aklok és félszerek;
               földszint kőből évítve, s az alacsony emelet kemény fából, szép simára gyalult
               oldalakkal, s olyan ügyesen egymásba róva, mintha remekbe készült katulya volna;
               nyolc oszlop az elején, cifrára kifaragva, képez egy hosszú folyosót, melyhez
               kőlépcső vezet fel. E hosszú folyosó közepén nyílik a konyha, ahol maga a nemes úr
               lakik, legvégén pedig van a vendégszoba, ahova vendégeit, ha jönnek, be szokta
               szállásolni. Csak egy szoba, de elég, kényelmes és tágas is, megférnek benne,
               akárhányan vannak.</p>
            <p> A nemes úr a kocsmárosságot nem űzi keresetből, abból ugyan nem is élhetne meg,
               hanem félig szívességből és jó barátságból; számadásai is nagyon egyszerűek: ha
               valaki gyalog jön és csak szállást kíván, annak a számlája két garas, ha lovon jön és
               vacsorál, egy forint; ha még bort és pálinkát is diktál föl, azért mégis csak egy
               forint; ki vesződnék amiatt még külön cifra kálkulussal? Négylovas hintókat nem
               szokta taksálni, azok fizetnek, amit akarnak. Ha valaki nem kérdi, hogy mit fizessen,
               hanem kezet szorít, és odább megy; szerencsés utat kíván neki, s nem kiabál utána,
               hogy hát a fizetés?</p>
            <p> Amellett Makkabesku büszke ember, és sokat tart a nemességére. Megvárja, hogy őt
               domnulénak szólítsák, s nagyon jólesik neki, ha vendégei észreveszik a vendégszobában
               felakasztott nemesi címert, a fekete medvét három nyíllal a kezében, s kérdezősködnek
               annak titkos értelme felől, amikor azután ő is megmagyarázza, hogy az a fekete medve
               három nyíllal, mely pléhre festve két vasrúdon a ház előtt himbálja magát, szintén
               nem valami kocsmai, – hanem nemesi címer, s örömest elegyedik beszédbe a legközelebbi
               tisztújításról, amikor alispánt és szolgabírákat választani fenn járt a
               székvárosban.</p>
            <p> Késő délután lehetett, amidőn báró Hátszegi Lénárd úr a mikalai csárdába vezető
               gyaloghídon át annak udvarára lépett; gyalog jött, egy ládika a hóna alatt, s vállán
               egy kettős csövű fegyver. Makkabesku a tornácon át s messziről köszönté.</p>
            <p> – Hozta isten nagyságos uram, tán valami baj történt, hogy csak gyalog jön?</p>
            <p> – Baj ám: az átkozott Tyiatra lupulujnál eltört a kocsim tengelye. Mindig mondtam,
               hogy csináltassátok meg azt a rossz helyet, már legalább hatodszor történik velem ott
               baj.</p>
            <p> – Isten az oka, uram; a patak, mihelyt megárad, mindjárt elrontja.</p>
            <p> – Ez nekem nem vigasztalás. Embereim ott vesződnek a hintóval, fel sem bírták még
               állítani, úgy feldűlt. Jó, hogy magam a lovakat hajtottam, mert különben a nyakam tör
               ki, a hajdúm így is kificamította a kezét; küldj neki segítséget ízibe; mert különben
               be nem vergődnek. Hol van a leánykád?</p>
            <p> – Ej ej, nagyságos uram, ön mindig tréfál. Flóre, te!</p>
            <p> Egy csinos kis menyecske jött ki e szóra a konyhából, tűztől pirult arccal
               mosolyogva a nagyságos úrra.</p>
            <p> – Vedd át a nagyságos úr fegyverét és ládikáját, s vidd be a vendégszobába.</p>
            <p> – Hát hogy vagy, kisleánykám? Mégsem mentél férjhez? – szólt a piros csattanó orcát
               megcsípve ujjaival a báró, mialatt a menyecske a ládikát elvette.</p>
            <p> – Hej, be nehéz ez! – sikolta az, mintha a láda terhétől ijedt volna meg. – Nem sül
               el ez a puska?</p>
            <p> – Csak rá ne nézz tüzes szemeiddel, mert akkor elsül, ugye, öregapja?</p>
            <p> – No, csak vidd be, Flóre. A nagyságos úrnak mindig jókedve van, még ha a szekere
               feldűl is; a nagyságos úr mindig tréfál.</p>
            <p> A tréfa abból állt, hogy Makkabesku negyvenen túl levő férfi lehetett már, s
               itt-amott őszült a tarkója; a menyecske pedig alig lehetett több tizenhét évesnél,
               mikor a nemes úr nőül vette; azért Lénárd mindig azzal boszontotta a kocsmárost, hogy
               leánykának hítta a feleségét, s kérdéseket tett hozzá, mint öregapjához, hogy mikor
               adja már férjhez az unokáját.</p>
            <p> Hogy a nagyságos úrnak még akkor is eszébe jut a tréfálás, mikor a hintaja
               eltört!</p>
            <p> Pedig hiszen Makkabesku Pávelt még „ifjú”-nak híják: természetesen azért, mert az
               apja még él, és az is Pável keresztnevet hord.</p>
            <p> A csárdás egy percig sem hagyta a feleségét megállani a sarkán Lénárd szeme előtt,
               egyre küldözte ide-oda. Ő maga arról a helyről, ahol az ideig könyökölt, még meg nem
               mozdult.</p>
            <p> – Eredj a cselédházba, Flóre; a kocsis meg a bivalyos siessenek mindjárt a nagyságos
               úr hintajához, a Tyiatra lupulujhoz; vigyenek magukkal dorongokat és istrángot
               eleget. Csak szaporán. Tessék addig besétálni a nagyságos úrnak.</p>
            <p> – Nem megyek biz én, mert én magam is utána akarok látni a hintómnak, különben ma
               sem vergődik be; csak elébb szeretném valami biztos helyre tenni ezt a ládikát; nem
               azért, mintha félteném, vagy mi, hanem négyezer arany van benne, s az mégsem
               bolondság.</p>
            <p> – Hüh, domnule! – szólt mind a két kezével tarkójához kapva a csapláros, mintha
               attól félne, hogy már esik a feje hátrafelé. – Kegyelmed annyi aranyat hordoz
               magával, s csak így könnyedén jár vele ezen a vidéken?</p>
            <p> – Micsoda könnyedén? Hát csak nem fogadhatok neki társzekeret? Be akarom váltani
               Fehérvárott, mert holnapután fizetésem van, azért hurcolom magammal.</p>
            <p> – Nem úgy értem: de hogy ilyen egyedül jár vele.</p>
            <p> – Nem szoktam én magamat eszkortíroztatni.</p>
            <p> – Pedig kár, domnule; a mi vidékünk most nagyon bátorságtalan; amióta az Anna
               elárulta a Lúcsia-barlangi pénzverőket, nekünk gyűlt meg a bajunk; a jámbor
               bolondokat meg a temérdek sok kincset ott kapták, de elszalasztották a banda fejét, a
               Fatia Negrát; most ez bosszúból és elveszett kincsei miatt az egész vidéket sarcolja:
               pedig azt mondják, hogy már le akart tenni végképpen a rablóvezérségről, el akarta
               venni az Anicát; de hogy elárulták, s pénzét ott veszejtették, újra dúl-fúl a
               vidéken, senki sem biztos előle; csak tegnapelőtt rabolta ki erőszakkal a császári
               postaszekeret.</p>
            <p> – No, no, abba beletörhetik a foga. Különben engemet nem mer az bántani.</p>
            <p> – Nem tudom, domnule: álarc van a képén, nem pirul az, és nem sápad el.</p>
            <p> – Nem szokott ide ellátogatni? Nem tanyázik néha nálad?</p>
            <p> – Nem uram, bizonyomra mondhatom, hogy itt még sohasem volt; amit különben magam is
               nagyon csodálok.</p>
            <p> Nálam sok úr megfordul; s innen könnyen lehet akármerre utat veszteni.</p>
            <p> – Nem tartsz fegyvert a háznál?</p>
            <p> – Minek tartanék? Annyi pénzem nincs, hogy a Fatia Negra érdemesnek tartson
               kirabolni; más ember pedig védje maga magát. Aztán hiába való dolog ővele ellenkezni.
               Juon Táre is kezében fogta már; mit nyert vele? Megvakult, most koldulhat már; Anica
               elárulta, rajta hozta a katonákat, mit nyert vele, az eltűnt a földbe, ő pedig
               koldussá tette apját és minden ismerőit, s most ül velük együtt Gyulafehérvárott a
               kaszamátában.</p>
            <p> – No, ne félj semmit, nem történik azalatt semmi baj, míg én a kocsihoz
               visszamegyek; addig is zárd el a faliszekrénybe ezt a kis ládát, s vedd magadhoz a
               kulcsát.</p>
            <p> – De csak tartsa kegyelmed magánál, domnule. Nem szeretem én azt úgy, énrám ne
               mondhasson senki semmit. Makkabesku elzárta a ládikát egy nagy álló faliszekrénybe,
               mely hasonlatos az állóórák tokjaihoz, abban állnak családi kincsei és nemeslevele. A
               bezárt szekrény kulcsát odaadá a vendégnek.</p>
            <p> Még azonfejül a szobát is bezárta, s annak a kulcsát is ráerőlteté.</p>
            <p> – Domnule – szólt azután, hogy látta, miszerint Hátszegi csakugyan vissza akar menni
               eltört kocsijához –, én csak azt mondom, hogy nagyon szeretném, ha nem menne el
               kegyelmed. Elhozzák azt a hintót a cselédek is.</p>
            <p> – Nem tudnak bánni vele, mint sült paraszt, sohase látott vastengelyű szekeret.</p>
            <p> – Inkább hát elmegyek én magam, kegyelmed maradjon itt.</p>
            <p> – Segítsek főzni a leánykádnak?</p>
            <p> A kocsmáros homloka összehúzódott e szóra, elmeneteli kedve láthatólag
               megcsökkent.</p>
            <p> – Mikor én félek egyedül annyi sok pénzzel ebben a házban.</p>
            <p> – Enyje, boldogtalan ember – szólt Hátszegi türelmét vesztve –, hiszen csak nem
               gondolod, hogy rám leskelődik a te ostoba rablókapitányod? Jól van hát, itthagyom
               neked a puskámat; fogd a kezedbe, s állj ide az ajtó elé; hozz magadnak egy széket,
               ülj rá; – húzd föl a sárkányát mind a két csőnek, s tartsd a hüvelykujjadat a
               sárkányán, a mutatóujjadat a ravaszán. A bal csöve tíz fickóra van töltve: az erősen
               szór, ha ezen a szűk folyosón elsütöd, bizonyos lehetsz felőle, hogy aki ennek a
               túlsó végén szemközt jön, okvetlen megkap belőle legalább ötöt, s az elég akárkinek;
               a második cső, ez a jobbik, ez meg egyes golyóra van töltve, ezzel cső végére szokás
               várni a vadat, hat lépésnyire, ahonnan akármi gyerek halottá tehet akármi óriást. Ne
               félj; ha páncélinget viselne is, ez keresztülviszi, mert acélhegyű golyó van benne,
               ami a pléhajtót átlyukasztja. No, nem félsz már, ugye?</p>
            <p> Makkabeskunak csakugyan nagy bátorság támadt a szívében annak a tudatára, hogy olyan
               fegyvert tart a kezében, amivel kétszer halottá lehet tenni a legrettenetesebb
               embert.</p>
            <p> – Hát kegyelmed semmi fegyvert sem visz magával, domnule?</p>
            <p> – Van a zsebemben két dupla pisztoly.</p>
            <p> Azzal Hátszegi könnyeden, fütyörészve végighaladt a hosszú folyosón, beszólt a
               konyhában forgolódó menyecskéhez:</p>
            <p> – Hát aztán, leánykám, készen legyen a vacsora, mire visszajövök; majd meglátom,
               elsózza-e a szakácsné a levest.</p>
            <p> És úrhoz illő könnyenvevésével a dolgoknak ment ismét a hídon keresztül az
               országútra, Makkabesku szemeivel kíséré, míg beláthatá, s gondolá magában, hogy ez
               ugyan bátor ember.</p>
            <p> Itt Makkabesku arra a gondolatra tért, hogy hisz az ő elődei is bátor emberek voltak
               hajdan. Nem hiába nevezik magukat a Makkabeusok után. Ez még a római császárok
               idejéből eredt. Hogy tulajdonképpen kik voltak azok a Makkabeusok, arra már tisztán
               nem emlékezik, de annyi bizonyos, hogy az régen történt.</p>
            <p> A történet nagyobb bizonyosságára, most is oda van a folyosó feljáratába falazva a
               régi római emlék; rajta a császár képe, s régi thyrsusok és öklelő bakkecskék,
               körülírva elkopott betűkkel, mik a nemes úr előtt természetesen ősei érdemeit
               sorozzák fel; de amikből az archeológok azt olvasták ki, hogy azt valami dáciai
               prokonzul emeltette meghalt felesége tiszteletére, s a császárfő az asszony képe
               rajta; hanem ez azért nem tesz különbséget; a síremléket e ház helyén találták, midőn
               alapját letették, s így az a család ősereklyéi közé tartozik.</p>
            <p> Azért kedvenc helye Makkabeskunak a folyosón az a nagy bükkfa karszék, ahonnan éppen
               a befalazott római emlékre látni. Az alkonyodó nap egyenesen rá szokott arra sütni az
               oszlopokon keresztül, s olyankor megaranyozza az emlék alakjait és betűit, és
               olyankor úgy tetszik Makkabeskunak, mintha többet tudna leolvasni belőlük, mint
               máskor.</p>
            <p> Milyen hatalmas emberek lehettek azok, akiknek ilyen sokáig eltart az
               emlékezetük.</p>
            <p> Milyen nagy vitézek voltak azok, akik ezt az országot el tudták foglalni!</p>
            <p> Pável gazda nem számítá erényei közé a vitézséget. Ő békeszerető, verekedést kerülő
               ember volt. Inni csak bezárt szobában szokott, mert egyszer megtörtént rajta, hogy a
               bor fölösleges merészséget öntött szívébe; aminek azután az lett a következése, hogy
               a fejét két helyen beütötték. Azóta nem keresi az alkalmat.</p>
            <p> De ha helyébe jönne! Fejét csóválja, magában elmélkedve. Az nem jól járna, aki most
               ővele ki akarna kötni. Olyan emberekre nézve, akik nem szoktak lőfegyverrel bánni,
               valami sajátságos bűbáj van egy véletlenül kézbe kapott töltött fegyverben. Az a
               bátorság és kötekedés lázas állapotában tartja őket. Különös inger támad bennük annak
               a fegyvernek a hasznát venni. Pável gazda egypárszor a képéhez emelte a puska agyát,
               s iparkodott vele célozni.</p>
            <p> Sikerült neki a kísérlet; fél szemét behunyta, s a másikkal irányozta a céllegyet.
               Ha most az a cifra fő azon az emlékkövön volna az ellenség, a haramia, hogy szétzúzná
               a koponyáját.</p>
            <p> A nap lassankint lefelé haladt az égen, s mint lejjebb ment, úgy változott az
               aranyos fény, mely a kőemlékről visszasugárzott, lassankint bíborpirossá, egyik
               oszlopnak az árnyéka csendesen húzódott előre, a domborművet félig eltakarva.</p>
            <p> Egyszerre úgy tetszett Makkabeskunak, mintha azon oszlop árnyéka mellett egy emberfő
               árnyékát látná megmozdulni…</p>
            <p> A lélegzett elállt ajkain … Valaki leskelődik ott …</p>
            <p> – Ki van ott? – ordíta rá ijedtségtől elcsukló hangon.</p>
            <p> Abban a pillanatban ott állt előtte e folyosó túlsó végén a – Fatia Negra.</p>
            <p> Azon alakban, ahogy őt leírták előtte; fekete atlaszköpenybe burkolva, fekete
               atlaszálarc a képén, miket zsebében rejtve hordhat, s hirtelen fölvehet, és levethet,
               ahogy szükségét látja.</p>
            <p> – Megállj, ide ne jöjj! – kiáltá rá a fegyveres félelem dühével Makkabesku – mert
               keresztüllőlek! – S amint az álarcos egy lépést tett előre, hevesen rásütötte a
               fegyver bal csövét.</p>
            <p> A lőporfüst eloszlott; a Fatia Negra sértetlenül maradt, és jött egyre közelébb.</p>
            <p> Ah, ezek csak a fickók voltak, ezek nem árthattak neki, de majd az acélhegyű
               golyó!</p>
            <p> A lövésre kifutott a konyhából Makkabesku neje, éppen szembe találkozott a rablóval.
               Az izmos kezével megragadta karjánál fogva, s visszalökte a konyhába, s rázárta
               kulccsal az ajtót.</p>
            <p> Pável gazda mind ezt engedte történni; a felemelt fegyvert arcához szorítva, még
               közelebbre akarta bevárni a rablót, még bizonyosabban találni.</p>
            <p> Most már nem szólt neki semmit, most már kívánta, hogy jöjjön.</p>
            <p> Mikor hat lépésnyi tér volt közöttük, akkor odacélzott a melle közepére; megnyomta a
               fegyver ravaszát, s a jobb cső is eldördült.</p>
            <p> Semmi halálordítás utána… A Fatia Negra sebzetlenül állt előtte.</p>
            <p> Makkabesku kábultan tartá eléje a kilőtt fegyvert, mintha azt várná, hogy az
               mégegyszer elsüljön, mintha álmodta volna csak azt, hogy lőtt, s még egyszer álmodni
               akarná, hogy újra lőjön, hogy azt a kísértetet megölje, ami az álmodónak mindig olyan
               rosszul sikerül; – a Fatia Negra pedig megfogta egy kezével a puska végét, egy
               rántással kicsavarta azt a kocsmáros kezéből, s a puskaaggyal úgy sújtotta főbe, hogy
               az szédülten rogyott össze.</p>
            <p> Azután nem tudja senki, hogy mi történt.</p>
            <p> Midőn báró Hátszegi és Makkabesku cselédei hazaérkeztek az összekötözött hintóval,
               Makkabesku még mindig a földön hevert elkábultan; felesége a bezárt ajtón
               dörömbözött, a vendégszoba ajtaja fel volt szakítva, s a családi állószekrény
               feltörve. A kocsmáros ereklyéi közül ugyan, csodára, egy sem hiányzott, hanem
               Hátszegi ládikája a négyezer arannyal el volt tűnve. Azt később megtalálták a
               patakban, természetesen – kiürítve.</p>
            <p> A nagy sokára felocsúdott Makkabesku reszketve beszélé el Hátszeginek a kettős lövés
               álomszerű esetét, s esküdött az egekre, hogy a Fatia Negra kezeivel kapkodta el a
               golyókat, mint a legyeket.</p>
            <p> – Bolond vagy. Bizonyosan a feje fölött lőttél el mind a kétszer.</p>
            <p> – Akkor meg kellene a golyók helyeinek látszani az átelleni falon.</p>
            <p> Valóban, semmi golyó helye sem volt látható a folyosó falain.</p>
         </div>
         <div type="chapter">
            <head>Az, aki a Fatia Negrát felismeri</head>
            <p> A mikalai csárdában történtek nagyon elronták Hátszegi kedélyét. Igen mogorván tért
               haza, s Henriette iránt szokatlanul kimélytelen volt. Valami heves jelenet fejlődött
               ki közöttük, melynek folyama alatt a báró olyasmit vetett nejének szemére, hogy őt
               megcsalta, s hogy az ő és testvére magaviselete okozá, miszerint a nagyapai
               örökségből ki vannak tagadva. Felfedezte, hogy mindent tud. Tudja jól, hogy Henriette
               egy naplopó fickót szeretett leány korában, s emiatt vonta magára nagyatyja
               gyűlöletét.</p>
            <p> Henriette-nek nem volt bátorsága azt felelni vissza, hogy ha tudta ezt, miért vette
               őt nőül, miért nem hagyta azénak, aki mellett szegény lehetett volna, de boldog;
               száraz kenyeret evett volna, de meg nem panaszoltat; nem talált volna fényt, de
               szerelmet.</p>
            <p> A félénk nő csak sírni tudott. Reszketett előtte, és utálta. Pedig mennyire rá volt
               szorulva!</p>
            <p> Jól tudta már, hogy öccsét mivel vádolják, s egy percig sem kételkedett azon, hogy
               hát ő mit cselekedjék. Annak a hibáját az ő angyali önfeláldozásának kellett
               helyrehoznia. El kellend ismernie, hogy a hamisított aláírás az ő valódi
               kézírása.</p>
            <p> De hát azután? Mi fog történni azután? Az aláírás elismerésének következményei
               vannak; mi fog azokból kifejlődni? Mi lesz azoknak a vége?</p>
            <p> Azt láthatta, hogy férjétől nem kérhet semmit. Minden lépten vehette észre, hogy az
               keresve keresi a civakodást, s minden ürügyet megragad, nejét magától távol tartani.
               S hozzájárul még az a mikalai szerencsétlenség. Ez is, mintha híva jött volna. Mintha
               csak összebeszélt volna a Fatia Negrával, hogy őt az útban furfangosan rabolja ki,
               hogy még csak reménysége se lehessen nejének ezúttal azt várhatni, hogy férje
               kiszabadítsa e halálverejtékes szorongattatásból. Szinte jólesik neki minden beszéd
               végét odafordítani, hogy „hja, bizony, a Fatia Negra minden pénzétől
               megkönnyebbítette; nem tudja, mikor fogja ezt kiheverni”.</p>
            <p> A szegény nő néha naphosszant eljárkált a hídvári kastély szobáiban, s a tekervényes
               angolkert utain; hideg gyöngyöket izzadva homlokán, és nem találva egy mentő
               gondolatot.</p>
            <p> Ez olyan kétségbeejtő helyzet volt, amelyben még csak arra sem gondolhat az ember,
               hogy magát elölje, s megszabaduljon; mert hiszen éppen élnie és gondolkoznia kell,
               hogy egy másikat, akiért remeg, megszabadítson.</p>
            <p> Henriette-nek nagy alkalma volt a hídvári kongó termeken s tekervényes sétányokon
               naphosszant háborítatlanul járkálni végig-végig, akár a késő holdvilág feljöttéig;
               mert férje nagyon ritkán volt odahaza.</p>
            <p> Lénárd ezúttal éppen a csákói vadászokkal volt elfoglalva. Itt tudta meg, hogy gróf
               Kengyelesyné legújabb választottja Vámhidy Szilárd, s amint Aradra bevetődött,
               csakugyan vette észre, hogy a grófné a fiatalembert a társaságokban igen nyíltan
               kitünteti.</p>
            <p> Ez kezdett rá nézve ingerlő lenni.</p>
            <p> Ez a sápadt képű fickó azokkal a nagy villogó szemekkel felesége fejét is megzavarta
               már; s most ismét ilyen irigylésre méltó hódításokat tesz. Hátszeginek az a
               gondolatja támadt, hogy ezt a „diákot” másodszor is ki kellene ütni a nyeregből.</p>
            <p> Eddig nem jutott eszébe feltűnőnek találni, hogy a grófné milyen szép asszony; de
               most egyszerre azt hitette el magával, hogy ő e hölgybe szerelmes.</p>
            <p> Udvarolni kezdett neki – és szerencsés volt. Legalább mindenki azt hitte – ő maga
               is.</p>
            <p> A grófné igen szívesen látta, s amint szaporodtak az ő látogatásai nála, akként
               gyérültek Szilárdéi. Néha találkoztak is egymással a grófnénál, olyankor Szilárd
               sietett odábbállni, ahogy szoktak vert vetélytársak a győzelmes ellenében. Lassankint
               Lénárd lett a mindennapos a grófnénál, míg Szilárd csak sporadice tűnt fel, akkor is
               jött, köszönt, leült, s mire rákerült volna a sor, hogy észrevegyék, már nem volt
               ott.</p>
            <p> Ez nem volt senki előtt titok.</p>
            <p> – Lássa, kedves barátom, ezt én önnek előre megmondtam – fecsegett aztán Kengyelesy,
               ha Vámhidyt előkaphatta –, én már ismerem ezt az asszonyt; szereti a fiatalemberekkel
               megjáratni a bolondját. No, de vigasztalja magát; ne féljen semmit, fél esztendő
               múlva majd Hátszegi is úgy jár, ahogy ön, s akkor majd az ő rovására nevetünk. Entre
               autres, én most szeretem, hogy ez így van, mert Lénárd ilyenformán nem ér rá
               kártyázni: átkozottul nyerne! No, mert tudja, kedves barátom, az én feleségem után
               bolondulni a lehető legnagyobb szerencsétlenség a szerelemben. Hanem tudja ön, hogy
               én mit tennék, ha az ön helyében volnék? Tudja ön? Nem találja ki? Én meg, ha önnek
               volnék, elkezdenék Hátszegi feleségének udvarolni. Az a szegény menyecske most úgyis
               magára van hagyva; aztán ön …</p>
            <p> Csak Szilárd összevont szemöldei téríték eszére a grófot akaratlan fecsegéseiből;
               ekkor jutott eszébe, hogy hiszen az igen tragikus eset, ami Szilárdot és a bárónét
               egymásra emlékezteti; akkor aztán megbánta, amit mondott, és elkezdte a homlokát ütni
               a tenyerével, „auf gut deutsch” ilyenforma címeket adogatván magának: „O du
               grossmächtiger Esel! O du dalketes Rindvieh! Du!” – Így az embernek duplán jólesik a
               gorombaság.</p>
            <p> A grófnénál pedig mindennapos kezdett lenni Hátszegi. Ezt ő előre tudta. Aki gazdag
               ember hírében áll, az háttal áll a napnak az asszonyi szívek ellen folytatott
               párharcban.</p>
            <p> Egy napon az történt Hátszegivel, hogy mikor legélénkebben foly részéről az udvarlás
               a grófné termében, sans gęne belép Vámhidy, s erre a grófné hirtelen felugrik a
               causeuse-ről, engedelmet kér a bárótól, hogy egy percre eltávozhassék, s azzal
               bevezeti Vámhidyt magányszobájába, s ott marad vele két egész óranegyedig; mialatt
               Hátszegit majd a sárgaság lepte meg, nem tudván egyebet tenni, mint hogy az ott
               maradt francia társalkodónő kérdéseire „oui” és „non”-t felelgessen.</p>
            <p> Mikor visszajött a szobából a grófnő, igen jókedvűnek látszott, egész a teremajtóig
               elkísérte Szilárdot, ott kezet szorított vele, s midőn az ajtóban elváltak, még akkor
               is egy sokat jelentő pillantást váltott vele, s mutatóujját ajkához érinté; ami
               tudvalevő igen bizodalmas pantomia.</p>
            <p> És Hátszeginek mindezt látni kellett egy tükörből, mellyel éppen szemközt ült.</p>
            <p> Amint a grófnő leült, a társalkodónő, mintegy jelszóra, felállt, és elment valahová.
               Ne keressük.</p>
            <p> Alig maradtak egyedül, midőn a báró rosszkedvvel veté oda:</p>
            <p> – Úgy látszik, nagysádtok között igen mély és bizodalmas viszony <hi>örvend</hi> magának.</p>
            <p> – Óh, igen bizodalmas. Ez egy igen derék, becsületes ember.</p>
            <p> – De, látom.</p>
            <p> – Igazán mondom. Rám nézve megbecsülhetlen ember, és hozzám rendkívül
               ragaszkodik.</p>
            <p> – Az igen szép tőle.</p>
            <p> – Óh, kedves uraim, ne tessék olyan nagyon gúnyolódnotok: vannak emberek, akik
               azért, hogy szegények, gyakran sokkal készebbek az áldozatokra, mint azok a
               nagyralátó nábobok, akik körülöttünk büszkélkednek; de akik azután, ha
               valamelyikünket valami nagy baj ér, veszik a kalapjukat, s iparkodnak menekülni a
               házból. Ön is azok közé tartozik.</p>
            <p> – Nem értem.</p>
            <p> – Hátha például én önnek azt mondanám; kedves barátom, én egy igen ostoba bajba
               keveredtem; engem ma vagy holnap negyvenezer forintért fognak egzekválni.</p>
            <p> A báró kacagott rá.</p>
            <p> – De ne nevessen, mert úgy van. Hanem hát erre önnek semmi gondja. Kérem, ne mondja
               senkinek; különösen férjemnek ne. Képes volna a végletekre, ha megtudná.</p>
            <p> – Ne tréfáljon a grófné; ugyan ki adott volna a grófnénak negyvenezer forintot
               kölcsön?</p>
            <p> – Hát senki sem; és mégis tartozom vele. Tudja, egy időben, sok esztendő előtt,
               mikor Bécsben laktunk, igen belejöttem a kártyázásba. Ott igen nagyba ment. Egy este
               nemcsak hogy minden pénzemet elvesztettem, hanem ezer forinttal is adós maradtam. A
               kártyaadósság olyan, amit két napnál tovább fizetetlen hagyni nem lehet; nekem
               okvetlen elő kellett teremtenem az ezer forintot. Férjemtől nem akartam kérni; amit
               igen rosszul cselekedtem. Kaptam aztán valami átkozott uzsorástól, rettenetes nagy
               kamatra. Mikor a tőkét kamatostul együtt vissza kellett volna fizetnem, akkor még
               jobban restelltem a dolgot férjem előtt felfedezni, hanem új kötelezvényt adtam, s
               ilyenformán az évről évre szaporodván, mint a mesebeli özvegyasszony tojásaiból elébb
               csirke, aztán sertésnyáj, azután tehéncsorda, utoljára négylovas hintó, úgy az én
               eredeti ezer forint tartozásomból is mostanságig negyvenezer forint lett szépen, s az
               uzsorás most már sürget, és nem akar hitelezni többé, pedig én szívesen folytatnám
               azt a fináncminiszteri tréfát, amíg egynehány száz millióra felnőne. Hanem hát az
               éhes sárkánynál nincs kegyelem többé. Egyszer rossz kedvemben <hi>Szilárd</hi> előtt ki találtam ejteni ezt a titkot, s a derék fiú magára
               vállalta, hogy majd segít ő azon. Nem tudom én miféle formahibákat fedezett fel
               tartozásomban, meg hogy mi mindennel akarja megriogatni hitelezőmet; elég az hozzá,
               hogy biztosított, miszerint nem kell egyebet megtérítenem, mint az eredeti összeget,
               s annak törvényes kamatjait; erre pedig szerez nekem tisztességes kölcsönt, könnyű
               törlesztésre, ami rám nézve valóságos jótétemény. Most tehát már tudja ön, kedves
               barátom, hogy miért olyan szívesen látott vendégem énnekem Vámhidy, hogy még önt is
               itt hagyom a társalkodónéval, mikor ő jön! De láthatja ön, hogy rám nézve ő valóban
               igen kedves és szükséges ember, s én neki sokkal tartozom.</p>
            <p> Hátszegi hosszan elgondolkozott. Ajkait harapdálta. A grófné a zongorához készült
               ülni, kedves könnyelműséggel, mintha tovább nem is tartoznék rá mindaz, amit
               elbeszélt.</p>
            <p> – Csak most ne történt volna velem az a fátum, hogy kiraboltak – szólalt meg végre
               Hátszegi.</p>
            <p> – Tudja mit, kedves barátom? – szólt a bárónő ujjait végigfuttatva a zongora
               elefántcsontjain. – Én azt az egész esetet hihetetlennek találom. Két lövés egy
               emberre olyan közelről, és mégis semmi eredmény; az egy kicsit mesésen hangzik.</p>
            <p> – Azt hiszi tán, hogy a kocsmáros maga rabolt volna meg? A grófné egyet rántott
               gömbölyű vállacskáján, s tovább zongorázott.</p>
            <p> – Az nem valószínű – felelt magának a báró –, mert én láttam magam azt az ütést,
               amit Makkabesku a fejére kapott a puskaaggyal, s mondhatom, hogy nincs az a négyezer
               arany, amelyikért odatartanám neki a fejemet.</p>
            <p> A grófnő egy percre félbehagyta a trillákat.</p>
            <p> – Ön látta? Hát még ki látta?</p>
            <p> Hátszegit furcsául meglepte ez a kérdés.</p>
            <p> – Mit gondol a grófné?</p>
            <p> – Én gondolok valamit, kedves barátom; én azt gondolom, hogy önnek van valami oka a
               kárvallott embert játszani, s valahonnan a zsidó históriából olvasta az egész
               Makkabeusok történetét, amit most a világgal, mint új dolgot akar elhitetni.</p>
            <p> – Kíméletlenül bánik velem a grófné; – de kérem hát, hagyjon békét annak a
               zongorának, úgyis nagyon el van hangolva. Szeretnék egy komoly szót szólani.</p>
            <p> – A Makkabeusokról? – kérdé az nevetve.</p>
            <p> – Nem. Magamról. Én komolyan mondom, hogy nagy veszteségek értek; nagysádnak nem
               szükség azokat tudni. Hanem én azért tudom, hogy mit kell tenni egy gavallér
               embernek, olyan bizalmas felfedezés után, amilyennel a grófné engem megtisztel; s
               amit én minden bizonnyal nagy megtiszteltetésnek veszek.</p>
            <p> – Lehetetlen.</p>
            <p> – Amit én mondok, <hi>az mindig</hi> lehetséges; hanem amivel az a
               „diák” ámítja nagyságodat, az a lehetetlen. Ő nem fog segíthetni a grófnén nagy éclat
               nélkül –; persze az ilyen prókátorfajta ember itt nem lát különbséget; nem érti azt,
               hogy vannak esetek, amidőn valaki inkább beleugrik a kútba, mint hogy a világ előtti
               állását kockáztassa azáltal, hogy igazságával törvényes útra kerüljön. Hanem én más
               indítványt teszek a grófnénak; én beváltom saját kötelezvényemmel a grófnéét, teljes
               értéke szerint; erre, úgy hiszem, szívesen rááll uzsorása, s a cserét elfogadja.</p>
            <p> – Óh, köszönöm, köszönöm; hanem elébb én is szeretném tudni, hogy – hát ön mi
               kamatot kér tőlem? Mert uzsorát nem fizetek!</p>
            <p> – Igen törvényes és keresztyéni kamatot. Csupán azt az egyet kérem, hogy ennek a <hi>fráternek</hi> ne legyen többet nyitva a grófné háza.</p>
            <p> – Komolyan szólt a báró?</p>
            <p> – A legkomolyabban.</p>
            <p> – Nem fél, hogy szaván fogom?</p>
            <p> – Csak óhajtásomat fogja vele teljesíteni. Lássa, grófné, én kegyed őszinte
               tisztelői közé tartozom, s engemet sért az, hogy köreinkben mendemondák keringnek,
               amik a grófné nevét Vámhidy ifjúúréval kapcsolatba hozzák.</p>
            <p> – De az nem fogja önnek a nagyrabecsülését irányomban csökkenteni, ha Vámhidy nevét
               az önével cserélik fel ama mendemondák?</p>
            <p> – Én nem kérek egyebet, mint egy ember kimaradását a háztól, s ha a grófné úgy
               akarja, vele együtt és is kimaradhatok.</p>
            <p> A grófné sietett kezét nyújtani Hátszeginek, jeléül annak, hogy ezt nem kívánja.</p>
            <p> – Én tehát, hogy bebizonyítsam önnek, miszerint Vámhidyval csupán üzleti ügyeim
               voltak, s egész ismeretségünk ebben határozódott, mihelyt e halálos aggodalmamból
               kiszabadulni más utat találok, félbeszakítok vele minden összeköttetést.</p>
            <p> – Akkor e határozata nagysádnak ebben a percben lépjen érvénybe. – Szabad
               íróasztalát igénybe vennem? Találok itt másforma tintát is, mint pirosat, amilyennel
               nagysád leveleket szokott írni, de ami hivatalos iratoknál kissé szokatlan?</p>
            <p> – Mindent, kérem; még pecsétviaszt is.</p>
            <p> – Az nem szükséges váltókhoz. Szerencsére van nálam egy üres váltó.</p>
            <p> A báró talált tárcájában egy blankettát, ami nélkül gavallér nem szokott járni, s
               betölté azt, annak rendi szerint. A grófné a szék karjára könyökölve nézte a báró
               vállán keresztül, hogy írja az alá nevét egy olyan drága okiratnak, s gondolta
               magában, hogy milyen különös az, mikor egy hatalmas, gazdag ember ércszívvel tudja
               megtagadni nejétől azt a segélyt, ami annak boldogságát, testvére becsületét adná
               vissza, s ugyanazt az összeget egy idegen nő szép szavára könnyű szívvel hajjítja ki
               az ablakon.</p>
            <p> Amint az aláírással készen volt Lénárd, egy percig sem időzött tovább; kapta a
               kalapját, és elsietett, nehogy további ott időzéssel azt a gyanút nehezítse magára,
               mintha egy kis előlegezett foglalóra várna.</p>
            <p> Az a kézszorítás, amivel a búcsúvételkor a grófné elvált tőle, biztosítá, hogy ez a
               hódítási manőver részéről tökéletesen sikerült.</p>
            <p> Hanem amíg azután hazáig ért, mégis végigfutott agyában ilyenforma eszmélkedés:</p>
            <p> „Ez a furfangos asszony engemet most egy kicsit berántott; igaz ugyan, hogy azt a
               fickót most miattam eltünteti, ahogy szokás a szoba falán egyik freskót a másikkal
               befesteni. Hanem hogy ezúttal én is be vagyok meszelve, az már világos.”</p>
            <p> Óh, hogy ezek a szegény gazdagok sohasem jöhetnek arra az arany öntudatra, hogy
               valaki őket saját magukért szeretheti!</p>
            <p> Mikor meg aztán otthon a pamlagon végigheveredve az első pipa dohányt kiszívá, már
               akkor egész bizonyosnak tartá, hogy a grófné előadása uzsorásokról s más affélékről
               egészen mese; de hogy Vámhidy valami olyan alkuszféle, aki pénzt kerít, azt már
               elhitte, s kezdett rá nem lenni olyan büszke, hogy őt kitúrhatta a grófné
               termeiből.</p>
            <p> Pedig a meglepetés java még csak ezután várt reá.</p>
            <p> Azt jól sejtette, hogy Kengyelesynének nem valami uzsorás kielégítésére kell az
               aláíratott váltó, hanem azt álmában sem képzelte volna, hogy …</p>
            <p> … Kengyelesyné abban a percben, amidőn ő kiért az utcára, leült ugyanarra a székre,
               ahonnan a báró fölkelt, kezébe vette ugyazt a tollat, amelyben még a tinta meg sem
               száradt, s egy levélpapirost kiválasztva, gyors szarkaláb betűkkel hegyremászó
               sorokat írt báró Hátszeginének, tudatva vele igen barátságos módon, hogy sikerült
               neki Hátszegit rábeszélni, miszerint Kálmán gyanúsított váltóját sajátjával cserélje
               ki, s így nejét képessé tegye arra, hogy az aláírást magáénak vallva, majdani
               tartozását ezzel fedezhesse.</p>
            <p> Mindez sokkal bővebben volt ott megírva, mint itt, hanem azért meg lehetett azt
               érteni; a levélhez odacsatolta az eredeti váltót, s azzal postára tevé. Másnap
               kellett azt megkapni Henriette-nek.</p>
            <p> Ki volt tehát szebben meglepetve, mint Hátszegi, ki harmadnap türelmetlenül járt fel
               s alá szobájában, igen természetesnek találva, hogy a grófnétól mármost ideje lesz
               légyottot kapnia, hála és elismerés fejében, amidőn nagy robajjal nyílik az ajtaja s
               belép rajta – Henriette, s mielőtt bámulatától azon kérdéshez jöhetne, hogy mit keres
               most itt, a nő nyakába borul, s érzékenyen rebegve beszél összevissza érthetetlen
               dolgokat, háláról, gyöngédségről, kellemes meglepetésről, félreismert jő szívről,
               azután bocsánatot kér, ha valamivel megbántotta; ígéri, hogy oly híve leend e tett
               után, mint egy rabnő.</p>
            <p> De miféle tett után?</p>
            <p> Csak akkor hűlt el aztán, mikor a nő emlékébe hozá, hogy arról a negyvenezer
               forintos váltóról van szó, amit Kálmán kimentésére a grófné által neki küldeni szíves
               volt.</p>
            <p> – Vagy úgy? Már el is felejtkeztem róla. Szót sem érdemel. Úgy tett, mintha csupa
               merő nagylelkűségből már el is fele tette volna az egész dolgot.</p>
            <p> Óh, ha e percben látta volna őt a grófnő, hogy kacagott volna rajta.</p>
            <p> Lénárdban minden csepp vérnek epévé kelle válni. Hogy ilyen nevetségesen rászedetett
               egy ravasz nő furfangja által, ennek a tudatát csak mérgesíté eme másik nő ártatlan
               és őszinte hálálkodása. Szerette volna összetépni mind a kettőt.</p>
            <p> Milyen szép bolondot hagyott csinálni magából! Megvette negyvenezer forintért saját
               neje szeretetét. Már felszólítok minden józan értelmű embert, ha nem felettébb
               bosszantó-e ez?</p>
            <p> A váltót pedig vissza nem veheti már nejétől; sem azt meg nem vallhatja neki, hogy
               annak eredése felől csalódásban van: ez olyan piszkosság volna, hogy a csákói
               vadászaton még a kopók is megugatnák érte. – Óh, hogy dühödött mind a két
               asszonyra!</p>
            <p> S még jó képet kellett csinálnia hozzá, és elfogadnia azt a nemes lelkű atyai
               szerepet, amit ebben a drámában neje osztott ki neki, holott vagy az első szerelmest,
               vagy a kegyetlen vérengzőt szerette volna benne játszani.</p>
            <p> – Jól van, Henriette – szólt nyugalmát összeszedve –, használja ön fel váltómat, ha
               akarja, én majd postára teszem, és elküldöm ügyvédének, Siposnak.</p>
            <p> Vajon fordult-e meg a getleman eszébe olyanforma gondolat, hogy postára adott
               leveleknek a beléjük rekesztett váltóval együtt könnyű szer nem találni rendeltetésük
               helyére, azt állítani egész bizonyossággal nem lehet, hanem annyi bizonyos, hogy
               Hátszegi kegyetlenül fel volt ingerelve e rászedett nagylelkűség miatt.</p>
            <p> Henriette azonban, anélkül, hogy ilyes gondolat távolról is vetette volna árnyékát
               gyanútlan lelkére, azt felelé az ajánlatra, hogy:</p>
            <p> – Köszönöm, magam akarok vele Pestre elmenni, és Sipossal szegény öcsém felől
               bővebben szólani személyesen. Egy mellékindoka e határozatra az is volt, hogy nem
               akart oly városban időzni, ahol Vámhidyval okvetlenül találkoznia kellett. Ez
               alkalmat most jobban kerülte, mint valaha.</p>
            <p> – Akkor várjon, Henriette, addig, míg az aradi lóversenynek vége; tudja, hogy nagyon
               érdekelve vagyok bennük; ha magam itt nem vagyok, könnyen megverik a lovaimat.</p>
            <p> – Én nem kívánom tőled, kedves Lénárd, hogy miattam félbeszakíts akár dolgot, akár
               mulatságot; megjárom ez utat magam; de halasztani egy nappal sem akarom. Hiszen
               tudod, milyen nyugtalan vagyok szegény öcsém miatt.</p>
            <p> – Csakhogy ez út most nagyon veszedelmes magányosan járó asszonyra nézve. Tudhatja,
               hogy én magam is hogy jártam a minap.</p>
            <p> – Óh, én kigondoltam, hogy mit teszek. A legrosszabbra is el vagyok készülve. Ha
               rablók támadnak meg valahol, szépen egy szóra odaadom nekik, ami kevés pénzt viszek
               magammal; amit pedig legjobban féltek, a váltót, azt úgy el tudom rejteni, hogy arra
               senki rá nem akad.</p>
            <p> – Kedvesem, azok az emberek nagyon leleményesek.</p>
            <p> – Óh, ott nem fogják megtalálni. Vállfűzőmnek van egy acél lemeze, akörül fogom
               hajtogatni a váltót, s ismét a lemezzel együtt visszacsúsztatom helyére; ott ugyebár
               senki sem fogja sejteni?</p>
            <p> – No, ez jó gondolat.</p>
            <p> Hanem azért mégsem találta Hátszegi annyira jó gondolatnak neje ötletét, hogy
               Gerzsonnal a kaszinóban találkozva, annak el ne panaszolja, mennyire aggódik neje
               miatt, ki holnap útra akar indulni Pestre, s ő minthogy nem kísérheti el, nagyon
               szeretné, ha valaki lebeszélné e szándékáról.</p>
            <p> Gerzson úr természetesen rögtön ajánlkozott rá, hogy hiszen majd lebeszéli ő. Ezt
               tudta Hátszegi előre. Elhívta magához teára a roncsolt termetű urat, aki alig csókolt
               kezet Henriette-nek, rögtön hozzáfogott az ostromhoz:</p>
            <p> – Meddig lesz a bárónőhöz szerencsénk? Hogyan? Olyan hamar itt akar bennünket
               hagyni? Ah, az lehetetlen! A lóversenyeket be nem várni; mi is futtatni fogunk
               Lénárddal. Az ugrató verseny, az úri verseny! Ötven ló van beírva; a Cassandra, a
               Vezúv, a Missz Fanny; a gyönyörű társaságok; azt mind elmulasztani. Csak legalább az
               első napot, csak legalább az első versenyt bevárná nagysád.</p>
            <p> Henriette mindenrre csak egy szomorú válasszal bírt:</p>
            <p> – De hátha ez az egy nap szegény Kálmánra nézve egy öröklét?</p>
            <p> – Úgy? Abban igaza van nagysádnak, ezt persze a nagy beszéd közben egészen
               elfelejtettem. Hanem az út most nagyon bátorságtalan. Nagysádnak könnyen baja
               történhetik; az az átkozott Fatia Negra most még jobban rémítgeti a környéket, mint
               valaha; a Tisza és a Maros között nem tanácsos fegyvertelenül járni.</p>
            <p> – Én nem félek vele találkozni – monda Henriette.</p>
            <p> Lénárd közbeszólt:</p>
            <p> – Emlékezzék, kedves Henriette, a *bányai öreg papnéra, milyen reszketősek annak a
               kezei. Tudja, hogy még eddig, aki a Fatia Negrával rosszkedvében találkozott, annak
               mind reszketőssé lettek a kezei.</p>
            <p> A szegény rémítgetett nő sírva fakadt.</p>
            <p> – De hátha az én mulasztásom Kálmánra nézve helyrehozhatatlan veszély? Hátha azalatt
               elfogják, magát bevádolja? Hátha azalatt megöli magát?</p>
            <p> Gerzson úr minden meglevő ízében becsületes ember volt. Kár azért az egynéhány
               elveszett ujjáért is, ami már hiányzik belőle, mert azokban is bizonyosan igen
               becsületes lélek lakott. Amint látta a szegény nő kétségbeesését, azt mondá neki:</p>
            <p> – Jól van, báróné; én el fogom kísérni Pestig.</p>
            <p> No, hiszen csak ez kellett még Hátszeginek!</p>
            <p> – Ugyan, hova gondolsz? – szólt bosszúsan közbe.</p>
            <p> – Kérlek, tán elég öreg és tisztességes embernek tartasz arra, hogy nődnek – atyja
               helyét pótoljam. Miattam bizonyosan senki sem szól meg egy delnőt, aki velem egyedül
               utazik.</p>
            <p> Szegény, jó öregúr, olyan büszke volt arra, hogy arcára és termetére nem lehet
               ránézni.</p>
            <p> – Hanem azért egy nőt megvédeni, azt hiszem, mindig elég vagyok, akár az ördög ellen
               is; előttem, azt mondom, hogy ne tűnjön fel a jámbor Fatia Negra, mert az én kacska
               kezem nem úgy lő, mint a Makkabeusé; s az én golyóimat nem kapkodja el, mint a
               legyeket; azt fogadom.</p>
            <p> – Ön elmulasztá miattam a lóversenyt – szólt Henriette sajnálkozva.</p>
            <p> – Nem érdekel olyan nagyon; láttam én már furcsább lóversenyeket a pesti meg a bécsi
               gyepen.</p>
            <p> – Hát versenylovai?</p>
            <p> – Futhatnak nálam nélkül bátran; nem sokat adok rájuk. Kettőért úgyis bánatpénzt
               akartam fizetni, a harmadikkal pedig csak becsületből futtatok; jobb, ha nem
               látom.</p>
            <p> Ez ugyan mind nem volt igaz, de annál szebb volt az öregúrtól.</p>
            <p> Hátszegi látta, hogy Gerzson urat igen rosszul választá neje lebeszélésére az
               utazásról.</p>
            <p> – Úgy látszik, Gerzson, hogy te szerelmes vagy Henriette-be?</p>
            <p> Gerzsonnak a nyelvén lebegett a válasz: „s úgy látszik, hogy te nem vagy, mert én
               lemondok érette mulatságomról, te pedig nem” – ehelyett azonban nagy jámborul azt
               felelte:</p>
            <p> – Azt hiszem, ha én szerelmes vagyok valakibe, az senkire nézve sem nagy baj.</p>
            <p> – Tehát csakugyan kísérni akarod nőmet Pestig?</p>
            <p> – A legnagyobb örömmel.</p>
            <p> – Jól van. Akkor hát legalább gondoskodom elébb az útikészületekről, hogy idején
               bevergődhessetek valami állomásra; merre szeretsz inkább járni? Csongrádnak vagy
               Szegednek?</p>
            <p> – Csongrádnak.</p>
            <p> – Arra rövidebb; hanem a mostani időjárással olyan kemény arra az út, mint az acél;
               érdemes lesz a lovaimat új patkókkal elláttatnom.</p>
            <p> – Még most csak tíz óra. Éjfélig eljárhat benne a kocsisod. A báróné jól teszi, ha
               most lefekszik egy rövid álmot aludni. Én azalatt hazamegyek az útitáskámért és a
               fegyvereimért; éjfél után két órára itt leszek, s háromkor indulhatunk.</p>
            <p> – Én ébren várlak, s köszönöm szívességedet.</p>
            <p> Gerzson úr kiitta teáját, s hazasietett; Lénárd ajánlá Henriette-nek, hogy menjen
               aludni, ki valóban nagyon álmos volt, s ő maga ment az istállóba a lovak dolgát
               rendbe hozni.</p>
            <p> Éjfél után volt, mire visszatért ismét a terembe, fáradtnak látszott, mint aki
               nagyon sokat szaladgált összevissza; egyedül volt a társalgási teremben; a
               kandallóban újra megrakta a tüzet, szivarra gyújtott, s várt csöndesen.</p>
            <p> Fél kettőre éjfél után csöngetett a kapun Gerzson úr; – nagy robajjal jött be a
               terembe, mint aki azt akarja, hogy ne aludjanak már a háznál. Egy kis bőrönd volt
               ferde karjára akasztva; másik kezében egy kettős csövű puskát hozott, szíjra kötött
               tarsolyából két négyes csövű pisztoly agya kérkedett elő.</p>
            <p> – A gutába! – kiáltá Hátszegi nevetve. – Te egy egész gerillaháborúra vagy
               felfegyverezve.</p>
            <p> – Megérdemli a Fatia Negra! – felelt rá komoly nyomatékkal Gerzson. – Felöltözött-e
               már az asszonyod?</p>
            <p> – Úgy gondolom, hogy vetkőzetlenül feküdt le.</p>
            <p> – Csak gondolod? No hát jól van. Jó lesz, ha korán indulunk.</p>
            <p> – Ajtónyitogatást hallok szobájában; bizonyosan a te csöngetésed ébreszté fel. Akkor
               mindjárt itt lesz, mert nagyon nyugtalan.</p>
            <p> – Én azt természetesnek találom.</p>
            <p> – Lássunk addig egy kis szíverősítőhöz. – Hátszegi egy palack szerémi szilvapálinkát
               vett elő, s töltött magának és vendégének belőle. – Te, ha a Fatia Negrát ma meg
               találod lőni, a fejére tett ezer arany felét nekem add, amiért ezt a szép alkalmat
               neked engedtem át.</p>
            <p> Gerzson úr köhintett rá.</p>
            <p> – Gondoskodtam számotokra egy kulacs jó hegyaljairól – szólt Lénárd egy szép
               csikóbőrös kulacsot emelve ki szekrényéből.</p>
            <p> – Azt ugyan bölcsen tetted.</p>
            <p> – Az egész Tiszán innen nem kaptok megiható vizet az útban, s Henriette-et mindjárt
               kileli a hideg a rossz víztől.</p>
            <p> – Lesz rá gondom, hogy feldisputáljam rá a bort.</p>
            <p> – Nagyon kérlek, hogy ügyelj rá, mert amellett, hogy olyan, mint a gyermek, rendesen
               sohasem szokott semmit kérni; úgy kell kitalálgatni, hogy mi kell neki. Én restellem
               az egész utazását, egy levél mindazt elvégezte volna; de ellenzeni semmit sem
               szoktam, amit egyszer fejébe vett.</p>
            <p> – Vigyázni fogok rá, mint gyermekemre.</p>
            <p> Gerzson úr atyai buzgalommal szorítá meg Lénárd kezét; a báró is úgy tett, mintha
               visszaszorítaná.</p>
            <p> Egy negyed múlva megjelent Henriette a teremben, teljes útikészületben; az inas
               felhozta a reggelit; az urak is hozzáültek, hogy a delnő ne reggelizzék egyedül.</p>
            <p> – Pompás időnk lesz, báróné – szólt Gerzson úr, feketekávéját kaláccsal mártogatva,
               ami elég furcsa szokás –, az ég egészen csillagos, kívánni sem lehet szebb utat.</p>
            <p> – Az ég elég szép lesz hozzá, de a föld egy kicsit göröngyös – szólt bele Hátszegi.
               – Dombegyháza körül különösen jó feldűlni való utak vannak.</p>
            <p> – Ne tarts tőle, én magam fogom hajtani a lovakat.</p>
            <p> – Oh, azt nem engedem – szólt Henriette –, az nem mulatság többé, mikor rossz utakon
               óraszámra kell a gyeplűt tartani.</p>
            <p> – Magam előnyeért teszem, nagysád; tudja, én pipázni szeretek, s benn a fedett
               hintóban azt nem tehetném.</p>
            <p> Hátszegi nevetve mondá:</p>
            <p> – Ürügyöt keres Gerzson barátunk, hogy melletted ne üljön; sok orcapirulásába
               kerülne, ha ezt itt-amott szemére vetnék.</p>
            <p> Gerzson úr csak annyit mondott rá, hogy Lénárd nagy bolond.</p>
            <p> Azután engedelmet kért, hogy lemehessen a kocsit és lovakat megnézni: műértő ember
               el nem indul semmi útra anélkül, hogy mindenről szemeivel meg ne győződjék. Odalenn
               összevizsgálta a hintó minden porcikáját, nincs-e bajuk a kerekeknek, rendben vannak
               e a tengelycsavarok, meg van-e kenve a tengelyforgó, el van-e téve a csavarkulcs,
               van-e a ládában balta, szögek és kisebb-nagyobb kötéldarabok? Hát a lószerszám
               rendben van-e, a pántok elég feszesre vannak-e csatolva, a zablákon nincs-e törés, a
               gyeplűk egyenlőre vannak e eresztve, tartanak-e a hevederek meg a kerékkötő szíj?
               Azután a lovakra került a sor; nem sántít, nem kehes-e valamelyik? Azt látta, hogy
               mindegyiken új patkó volt; a kocsis mondá, hogy maga a nagyságos úr beszélt a
               kováccsal. Végül a kocsissal egy kicsit veszekedett, már csak hagyományos szokásból,
               hogy lássa ez a paraszt, hogy az úr mindenhez ért, és nem néz el semmit; azzal
               fölment ismét Henriette-hez, jelentve, hogy a lovak be vannak fogva.</p>
            <p> Hátszegi fölsegíté neje vállára az útiköpenyt, s egy hideg csókot nyomott homlokára.
               Henriette még egyszer forrón megköszönte neki, hogy ilyen jó volt hozzá, s Gerzson úr
               által le hagyta magát vezettetni a lépcsőkön.</p>
            <p> Az öregúr csakugyan nem hagyta magát rábeszéltetni, hogy beüljön Henriette mellé a
               hintóba; neki okvetlenül kezébe kell lenni a gyeplűnek, mert ő odabenn mindjárt
               elalszik, s csak alkalmatlanságul szolgál.</p>
            <p> Jól is illett kezébe a gyeplű meg az ostor; nincs az a kocsis széles alföldön, aki
               úgy ki tudja ereszteni az ostor sudarát, a gyeplűs ló hasát a legvégével
               megcsippenteni, azután kettőt-hármat pattantani hatalmasat a levegőben, s megint
               elkapni az ostor végét, sebesen a nyél körül tekergetni, s azalatt a bal kézzel
               ügyesen utána ereszteni a négy lónak a gyeplűt, gyorsítani futást, ahol jó az út,
               lassítani, ahol döcögős, s finomul kikerülgetni minden útba eső kátyút, zökkenőt.</p>
            <p> Az öregúr elemében volt, amíg a korai csillagfénynél folyt az utazás; elég mulatsága
               volt a zökkenők kerülgetésével, az ostor kieresztése- és újra elfogásával, meg mikor
               néha a sudar beleakadt az istrángba, amíg azt kiráncigálhatta. Néha hátra is
               tekintett, ha nincs-e valami baj.</p>
            <p> Lassankint múlni kezdett az éj; az elmaradozó bihari havasok mögött világosodni
               kezdett az ég; az apróbb csillagocskák seregestől múltak el a derűben; csak a
               fényesebbek ragyogtak még a hajnalon keresztül; nemsokára égő rózsaszín lepte el az
               eget, s hosszú, egyenes felhővonalak arany szalagjai úsztak a támadó nap előtt,
               melynek közelgő fényét a sötét hegyormok széles küllőkre osztották az égen. Az utazók
               előtt terült a végtelen alföldi róna, ahogy menyasszonyi ágyából fölkel, szerető
               urát, a napot üdvözölni. A harmattól nedves zöld vetések között a végigsietők árnyéka
               úgy tetszék, mintha ezüst dicsfény futna együtt velük; a kelő hajnalfény visszavert
               sugára az, billió harmatcsepptől visszaverve, s amilyen messze elveti az árnyékot a
               most fölkelő nap, olyan messzire elkíséri azt a dicsfény; aki ezt először látja,
               ihletve érzi magát tőle. Aki először látja napfelköltekor maga előtt az alföldi
               pusztát, amint a nyugot lilaszín ködei eltisztulnak róla a kelő napfény elől, amint e
               mérhetetlen, szemmel be nem látható távol az éggel egybeolvadni látszik, az maga is
               érez valami mérhetetlen, szóval ki nem mondható ábrándot, melyben a lélek az éggel
               egybeolvad …</p>
            <p> Gerzson úrra azonban nem ez a hatása volt a pusztán felkelő napvilágnak; ő nem látta
               az arany felhőket, meg az árnyék körüli dicsfényt a harmatos mezőn, meg a lilaszín
               ködös távolt, hanem látott valami egyebet, ami tetszését éppen nem nyeré meg.</p>
            <p> – Te, Jóska, az a gyeplűs ló sántít.</p>
            <p> – Biz az sántít – felelt rá a kocsis.</p>
            <p> – Szállj le, nézd meg, mi baja?</p>
            <p> A kocsis leszállt, felemelte a ló lábát, letörülgeté patkója körül a port; s műértő
               arccal monda:</p>
            <p> – E bizony meg van nyilalva.</p>
            <p> – Hogy az ördög! … – tovább nem mondta Gerzson úr. Nem illik szitkozódni, ha asszony
               van a hintóban, bárha nem hallja is.</p>
            <p> A kocsis megint felült mellé, s hajtottak tovább.</p>
            <p> – No, mármost ezt a lovat nem lehet hajszolnom tovább – dörmögé Gerzson úr –, a
               többi három húzza a hintót; a gyeplűs majd csak elbaktat mellettük. Csongrádon mást
               veszünk helyette, s ezt ott hagyjuk. Azután sokáig folyt közte és a kocsis között az
               egyetértő vitatkozás afelett, hogy milyen ügyetlenek azok a kovácsok, mikor a
               vasaláskor a ló körmét kivágják, olyan könnyen belevágnak az eleven húsába, az pedig
               veszedelmes. (Tudniillik, hogy ezt nevezik műnyelven megnyilalásnak.)</p>
            <p> Alig haladtak másfél óráig, midőn Gerzson úr megint gyanúsan kezd nézelődni a
               bakról.</p>
            <p> – Te Jóska, nekem úgy tetszik, mintha az ostorhegyes is sántítana.</p>
            <p> A kocsis leszállt, látleletet tőn, s kimondá, hogy bizony az ostorhegyes lába is meg
               van nyilalva.</p>
            <p> – Hogy az ördög vigye el!… – kiálta fel Gerzson úr, de most sem adott
               felvilágosítást afelől az ördögnek, hogy kit vigyen el tulajdonképpen.</p>
            <p> – No, mármost mehetünk szépen két lóval, ez a két első nem számít semmit.</p>
            <p> Be is dugta maga alá az ostort igazi kocsisi tempóra, mint amire többé szüksége nem
               lesz, s ezúttal már nagyon zúgolódtak a kocsissal együtt a sok jött-ment kovács
               ellen.</p>
            <p> – Mihelyt Orosházára beérünk, mindjárt veszek két új lovat, akárhol keríteni
               kell.</p>
            <p> Azonban Orosházának a tornya még csak alig látszik, s már délre jár az idő, közben
               pedig nem esik állomás, ahol lovat lehetne váltani.</p>
            <p> Fél óra múlva Gerzson úr a hintó kerekéhez vágta a makrapipáját, s esküdött, hogy
               itt süllyedjen el, ha valaha történt vele ilyen bolond. Most meg már a rudas ló is
               elkezd sántítani.</p>
            <p> Persze, hogy az is meg volt nyilalva.</p>
            <p> – Hogy az ördög vigyen el minden olyan gazember kovácsot, aki így vigyáz az állatra!
               Itt van, ni. Jó szerencse, ha éjszakára bevergődünk Orosházára. Tyhűj, lánchordta
               teringette. Ez már a nagyidai veszedelem párja! Soha az öregapám sem hajtott három
               sánta lovat egyszerre. Cammoghatunk most.</p>
            <p> Valóban, most már csak cammogni lehetett. Az az orosházi torony nemhogy közelíteni
               látszott volna, de inkább úgy tett, mintha ő is utaznék, mégpedig sokkal jobb
               lovakon, s egyre távolabb menne.</p>
            <p> – No, most még csak az az egy kellene, hogy a nyerges ló is beadja a kulcsot.</p>
            <p> Ha csak ez az egy kívánsága volt Gerzson úrnak, azt ugyan hamar meghallgatta a sors;
               mire még egy negyedórát haladtak, mind a négy ló, ki jobb, ki bal, ki első, ki
               hátulsó lábára gyalázatosan sántított, hogy azt rettenetes volt nézni.</p>
            <p> Gerzson úr leugrott a kocsiról, s mérgében ezer darabra tördelte a pipaszárát.</p>
            <p> – Mi lelhette azt a kovácsot? – sápítozék a kocsis, fejét vakargatva. – Pedig a
               nagyságos úr maga is elment hozzá.</p>
            <p> – Örrrdög vigye el a kovácsodat, meg a nagyságos uradat, meg tégedet is vele együtt,
               akkkasztófára való! – S jó, hogy a lovak túlsó felén állt a kocsis, mert aligha nem
               kapott volna abból az ostornyélből valamit.</p>
            <p> Henriette, ki addig csendesen aludt a hintóban, e heves hangokra felébredt, s
               kitekintve az ablakon, kérdezé szelíd, engesztelő hangjával, hogy mi baj van. E szóra
               megszelídült Gerzson úr.</p>
            <p> – Semmi sincs – szólt, széttört pipaszárát próbálva összeillesztgetni –, csak a
               pipámon ment keresztül a szekér.</p>
            <p> – Hol vagyunk már? – kérdé Henriette, kíváncsian kitekintve a hintóból.</p>
            <p> Erre a kérdésre mégiscsak meg kellett mondani az igazat.</p>
            <p> – Három mérföldnyire az előttünk levő, s negyedfélre a mögöttünki állomástól,
               kilátás nélkül az odábbmehetésre. Mind a négy lovunk megsántult; tönkretették a
               vasaltatáskor.</p>
            <p> – Micsoda torony az előttünk?</p>
            <p> – Orosháza volna, de ezzel a négy sánta lóval nem hiszem, hogy éjfélig elérjük.</p>
            <p> Henriette látva az öregúr zavarát, ki a bosszúság és aggodalom miatt nem tudta
               izzadó fején tűrni a kalapot, biztatólag szóla hozzá:</p>
            <p> – Nem baj az, kedves Gerzson bácsi; itt nem messze kell esni az úttól Lénárd
               csárdájának, odáig mi Gerzson bácsival eljutunk lovainkkal, a kocsis pedig gyalog
               beballaghat Orosházára, s reggelre előfogattal visszajöhet értünk a csárdához; a mi
               lovainkat majd otthagyjuk.</p>
            <p> Gerzson úr jelentékeny rándulatot tett a fejével.</p>
            <p> – Édes báróné: én nem szeretem elijeszteni de az a csárda nagyon a
               szegénylegényjárásba esik.</p>
            <p> – Óh, voltam én már egy éjjel ott; ismerem a csaplárosnét; nagyon jó asszony, egész
               éjjel mesélt az ágyam előtt, meg pörgő rokkán font. Még szeretni fogom, ha újra
               meglátom. Aztán a szegénylegények is ismernek már, mind kezet csókolt sorba, mikor
               ott voltam. Ha pedig valaki gorombáskodnék velem, hát hiszen itt van Gerzson bácsi;
               mellette nem félek én senkitől.</p>
            <p> – Eszem a lelkit! – De drága jó szíve van. – No jó, hát maradjunk annál. Ha nagysád
               nem fél semmitől, én meg ugyan bizony még annyitól sem félek.</p>
            <p> Azzal Gerzson úr a kocsisnak átadott tíz forintot, hogy azzal ballagjon be
               Orosházára, fogadjon előfogatot, s még az éjjel siessen vele ki a csárdához, hogy
               másnap délelőtt tovamehessenek. Ő maga pedig lekerült az országútról az ismert csárda
               felé, mely akármilyen ép lovakkal legfeljebb egy óra járásnyira lehetett, de amit a
               sánta lovakkal csak estefelé értek el; számtalanszor megpihenve az út közepén; amikor
               Gerzson úr mindig megkérdezte Henriette-től, ha nem fél-e, és nem akar-e valamit enni
               és inni, itt a kulacs és tarisznya.</p>
            <p> Henriette azt felelte mindig, hogy ő nem éhes és nem szomjas. Akkor aztán Gerzson úr
               sem akart az lenni. Különben is azzal biztatá Henriette, hogy az a derék csárdásné
               igen jóízűen, magyarosan tud főzni; majd a jó vacsora kárpótolni fogja az
               elmulasztott ebédet. Hiszen nem messze járnak már: Henriette emlékezett itt-amott az
               út mellett elmaradozó tárgyakra, mik első idejövetelekor megragadtak emlékében; ott
               van már a gémeskút a hosszú itatóvályúval, s ami az akácfák mögött fehérlik, az a
               csárda.</p>
            <p> Nagy sokára bevánszorogtak a csárda udvarára. Egész alkonyat telt bele. A csárda
               udvarán senki sem volt, s a pitvarból senki sem sietett eléjük.</p>
            <p> – Jobb is, ha senki sem látja ezt a négy bicegő lovat; – dörmögé Gerzson úr, mialatt
               Henriette-et lesegíté a hintóból.</p>
            <p> – Csodálom, hogy a csaplárné nem jön elém – szólt Henriette –, ő nagyon szeret
               engem, hogy fog örülni, ha meglát!</p>
            <p> Azonban csak nem jött senki elő. Gerzson úr türelmetlen volt, a kocsit, lovakat nem
               hagyhatta ott magukban.</p>
            <p> – Héj! Valaki! Ki van idehaza? Csaplárné! Szolgáló! Kukta!</p>
            <p> Bújjatok elő az odúból.</p>
            <p> Harsány szavára az ivószobából rekedt férfihang felelt vissza.</p>
            <p> – Nó, ki az, nó? Hát jöjjön be, mit kiabál odakinn?</p>
            <p> – Ejnye, szedtevette! Majd kijössz mindjárt te magad, s nem várod, hogy én menjek
               be!</p>
            <p> E kategorikus intésre kilépett a belülről beszélő; Henriette ráismert, Gerzson úr is
               látta őt elégszer; a vén Ripa volt.</p>
            <p> – Magam is vendég vagyok én itt; héj!</p>
            <p> – „Hej” az apád lelke, te pimasz! Hol van a kocsmárosné?</p>
            <p> – Kinn van <hi>a hüssön.</hi>
            </p>
            <p> – Mit csinál ott?</p>
            <p> – Őrzi a vakandokokat.</p>
            <p> Ez ennyit tesz pusztai virágnyelven, hogy meghalt.</p>
            <p> – Csak nem halt meg?</p>
            <p> – Biz az azt cselekedte.</p>
            <p> – Mikor?</p>
            <p> – Csak tegnapelőtt.</p>
            <p> – Mi baja volt?</p>
            <p> – Sok vizet ivott.</p>
            <p> – Hol?</p>
            <p> – A csordakútban.</p>
            <p> – Miért?</p>
            <p> – Mert a lába nem érte a kút fenekét.</p>
            <p> – Beleugrott?</p>
            <p> – Bizony aligha bele nem ugrott.</p>
            <p> – Miért tette azt?</p>
            <p> – Sokat búsult a szeretője után.</p>
            <p> – Tán elhagyta?</p>
            <p> – El ám, elvette a köteles leányát. (Érté alatta, hogy felakasztották.)</p>
            <p> Henriette zsibbatag kedéllyel hallgatá a vén betyár cinikus válaszait, s úgy
               elszomorodott rajtuk. Hogy a vidám, piros menyecske mégiscsak elölte magát szeretője
               után való bújában!</p>
            <p> – Hát aztán mármost, hogy van a ház? – kérdezősködék tovább Gerzson úr.</p>
            <p> – Hát a cselédek a temetés után mind elillantak, hogy tanúbizonyságul ne kelljen
               nekik felmenni. Tudja, uram, az ilyenfajta nép nemigen szereti, ha a vármegyére
               invitálják.</p>
            <p> – Hát te mért maradtál itt magadban?</p>
            <p> – Mert ha én is odábbálltam volna, bizonyosan azt mondta volna minden ember, hogy én
               öltem meg a csaplárosnét, s mindjárt kurrentáltak volna. Mármost megvárom itt, amíg
               értem jönnek.</p>
            <p> – Igen, vén disznó, hogy azalatt a megmaradt kis borocskát megiszogasd.</p>
            <p> – Úgy segéljen, uram, mind megecetesedett az, amint a csaplárné elölte magát. Úgy
               szokott már az.</p>
            <p> – Ne magyarázz nekem bolondokat; hanem ide hallgass. Minthogy már itt vagy, hát
               nesze egy húszas, s felejtsd el érte, hogy vendég vagy; fogd ki a lovakat, s vezesd
               be az istállóba; adj nekik szénát, egy óra múlva itasd meg. El ne lopd őket, mert
               mind a négy sánta, elfognak rajta. Mi addig itt maradunk, míg a kocsisunk friss négy
               lóval utánunk érkezik. Ha valaki alkalmatlankodnék, mondd meg neki, hogy odabenn
               Hátszegi báró felesége van, s ajtaja előtt Satrakovics Gerzson áll strázsát; majd
               tudják aztán, hogy merre menjenek.</p>
            <p> A vén Ripa kezet csókolt a nagyságos asszonynak, Gerzson úrnak pedig meg sem
               köszönte a húszast, kifogta a lovakat, behordott egyet-mást a hintóból, s azontúl
               igen csendesen volt.</p>
            <p> Henriette ott állt ismét a csaplárné szobájában, s elmélázva tekintett ki a kisded
               ablakon.</p>
            <p> Tehát az a nő, akinek gyermeteg örömére annyira számított, megölte magát. Olyan
               különös gondolat, egy öngyilkos szobájában időzni! Az ember mindig azt hiszi, hogy az
               elköltözött valami munkáját félben hagyta, valami nagy fogadása teljesítetlen maradt,
               s most azt végrehajtani feljár; de nem sikerül neki más, mint a bútorokat
               pattogtatni, s a mécs lángját lobogtatva körüljárni, nagy sóhajtozva.</p>
            <p> A nagy rozmarinbokor földe egészen ki volt már száradva. Henriette talált egy
               kőkorsót, állott vízzel a kályha vállán, azt felvette, és megöntözé az elárvult
               virágot, hadd éljen még egy héttel tovább.</p>
            <p> Gerzson úr felzavarta álmodozásaiból.</p>
            <p> – Kedves nagyságos asszonyom, a sors mindenképp ellenünk esküdött mai nap. Az ember
               nem hinné, ha magával nem történt volna; elébb mind a négy lovunk fele úton
               megsántul, azután meg ahová be akarunk szállni, annak a háznak a gazdasszonya a kútba
               öli magát. Igazán a sors üldöz bennünket. De mi dacolunk vele, ugyebár? Ugye, hogy
               csatlatkozik a sors, amikor azt hiszi, hogy rajtunk kifog? Nem tudja, kivel van
               dolga. Azért is helyén marad a szívünk, s megmutatjuk, hogy nem vesztettük el a
               fejünket. Legnagyobb bajunk az, hogy az ígérgetett vacsora mármost igazán a porba
               esett előlünk. De azon sem esünk kétségbe. Hoztunk a tarisznyában, ősi szokás
               szerint, jó sonkát és marhapecsenyét meg fehér cipót, van egy kulacs finom borunk,
               nem ijedünk meg az éhségtől.</p>
            <p> A jó öregúr azzal kiszedte az úti tarisznyából az elővigyázat szerint elrakott
               holmiket, s megteríté vele az asztalt; behozta a hintórul az úti lámpást, hogy
               világosság legyen a szobában, s szép nyájasan meghítta az egyszerű lakomához
               Henriette-et.</p>
            <p> A fiatal nő mosolyogva foglalt helyet a padon. Dehogy mutatta volna arcán, hogy
               valami nem tetszik neki, vagy hogy talán fél, vagy hogy rosszul van; hozzá volt
               szokva nem alkalmatlankodni senkinek.</p>
            <p> – Itt már igazán nem ihatunk vizet, kedves nagysád – szólt a kulaccsal kínálkozva
               Gerzson úr –, alkalmasint sohasem fog ennek a tanyának a kútjából senki vizet inni.
               Az olyan kutat be szokták temetni.</p>
            <p> Henriette engedelmességből szájához érteté a kulacsot, s úgy tett, mintha innék
               belőle, hogy az öregúrnak kedvét ne szegje, de voltaképpen mégsem ivott; ő sohasem
               bírt egy csepp bort is lenyelni, s ami ajkaira ragadt, lopva azt is letörlé
               kendőjével. Irtózott minden szesztől. Nem is evett semmit, csak egy almát fogyaszta
               el, ez aztán elég volt neki éhség és szomjúság ellen.</p>
            <p> Hanem bizony Gerzson úr hozzálátott becsülettel. Különben is jó étvágya volt, a
               nemebédelés, a sok méreg az úton meg a kocsirázás azt mégjobban felfokozta: olyan
               szeleteket kanyarított a kenyere mellé a jó piros sonkából, hogy gyönyörűség volt
               elnézni; mikor meg aztán a kotyogóst szájához emelte, olyan hosszasan tartott
               párbeszélgetésük. Henriette gyönyörködve nézte.</p>
            <p> – Csak azt csodálom – szólt a hölgy –, hogy a csaplárné szobájában úgy megmaradt ágy
               és házi eszköz, ha cselédei szétfutottak holta után.</p>
            <p> – Óh, azokra már a vén Ripa vigyáz; abból ő el nem enged tévedni egy szalmaszálat
               is; azt ő már nem engedi magára mondani, hogy egy halott hagyatékát ellopta.</p>
            <p> – Ez csudálatos.</p>
            <p> – Sok ilyen csudálatos vonás van a szegénylegények életében, s éppen ezzel emelik ki
               azt a nagy különbséget, ami köztük és a nagyvárosok házfeltörő, zsebmetsző bandái
               között létezik. Ennek a pusztai kalandoréletnek van valami csábító máza, ami a
               pusztai embert, aki egy kicsit hajlandó a regényesség után, hamar elcsábítja. Volt
               már rá eset, hogy csupa kiforratlan, kaland után vágyó kedvből igen tekintélyes
               gazdag család ivadéka híres nevet szerzett magának mint szegénylegény, s szomorú
               véget ért. Pedig semmi tekintetben sem volt erre az életmódra szorulva; hallhatta
               nagysád hírét Angyal Bandinak.</p>
            <p> – Képzelem annak a családnak a kétségbeesését, melyhez tartozott.</p>
            <p> – Nemigen estek biz azok rajta kétségbe; levették róla a kezüket, s veszni
               hagyták.</p>
            <p> – Az rettenetes lehet, egy olyan bűnösnek rokona lenni. Én nem tudnám elfelejteni,
               eltaszítani, én védelmezném, én rejtegetném, és megőrülnék bele.</p>
            <p> – Észem a drága jó szívét; de minden szavából kitűnik, hogy porcelánföldből
               teremtette az Isten, nem olyan komisz agyagból, mint más embert. – De nem iszom már
               többet, mert elálmosodom, s ma nem akarnék aludni. Éjfélre be kell érkezni a
               kocsisnak az előfogattal. Nagysád nem akar a mellékszobában kissé ledűlni?</p>
            <p> Henriette tagadólag rázta fejét.</p>
            <p> – Úgy? Igazsága van; hogy is maradhatna ott magában, egy öngyilkos szobájában?
               Maradjunk hát itt együtt, s mondjunk egymásnak meséket.</p>
            <p> – Jó lesz; majd én mesélek Gerzson bácsinak.</p>
            <p> – Elhallgatom reggelig, mintha angyalok énekelnének a fülembe.</p>
            <p> Henriette elkezdett mesélgetni a meghalt kocsmárosnéról: annak régi szerelméről az
               elveszett rabló után, a rozmarinbokorról meg a szomorú nótáról.</p>
            <p> Gerzson úr fejét fél tenyerébe fektetve hallgatott áhítatosan, s nagyokat ütött a
               szájára, mikor észrevette, hogy önkénytelenül meglepi az ásítás.</p>
            <p> – Meg nem foghatom, hogy miért vagyok olyan álmos. Majd leragadnak a szemeim.</p>
            <p> – Hát azért, hogy nem pipázik. Mért nem gyújt rá?</p>
            <p> – Hogy én rágyújtsak? S nagysád megengedné? Eltűri a dohányfüstöt? Óh, be áldott jó
               teremtés. S nem fájdul meg tőle a feje?</p>
            <p> – Sőt, inkább nagyon szeretem a dohányfüstöt.</p>
            <p> Gerzson úr már félig kihúzta szivartárcáját; de megint csak visszadugta.</p>
            <p> – Nem; mégsem szivarozom. Nem szabad visszaélnem a szerencsémmel. Így is jó
               lesz.</p>
            <p> Henriette azután megint elkezdett neki mesélni a Fatia Negra erdélyi kaladjairól, a
               Lúcsiabarlangról, a pénzverők elfogatásáról, s azonközben vevé észre, hogy Gerzson úr
               szemei le-leragadnak, fejével nagyokat bólint.</p>
            <p> – De ugyan gyújtson rá, Gerzson bácsi, mert így nem állja ki álom nélkül a
               fönnmaradást.</p>
            <p> Gerzson úr a megszólításra ijedten kapta föl fejét, szemeit törülve kezével, mint
               akit mély álomból ébresztenek fel, s még nem tudja, hogy mi történik körülötte.</p>
            <p> – Nem alszom, igazán nem alszom, csak egy kicsit elbólintottam.</p>
            <p> – Gyújtson szivarra.</p>
            <p> – Nem teszem; inkább kimegyek egy kicsit a szabad levegőre, ott majd kiszellőzik a
               fejem. Szétnézek odakinn egy kicsit.</p>
            <p> Azzal letette a két karját az asztalra, ráfektette a fejét, s elaludt.</p>
            <p> Henriette még mosolygott rajta. Szegény öregúr nagyon el van fáradva; aztán
               bizonyosan az a bor is igen erős. Hadd pihenjen. A múlt éjjel sem aludt. Elég, ha
               kettő közül egy ébren marad.</p>
            <p> Azzal felvette a lámpást, kiment az előházba, s nagy megnyugtatására vette észre,
               hogy annak az ajtaján jól csukódó zár van. Azt bezárta. Félénk kíváncsisággal
               körülvilágított minden szögletbe, s nem talált semmi gyanúsat. Aztán ismét visszatért
               a vendégszobába, annak az ajtaját is bezárta, s a kocsilámpát az asztalra helyezé,
               ernyővel az alvó öregúr felé fordítva, hogy fényével föl ne ébressze, s azzal egyedül
               maradt virrasztva a pusztai csárdában, s várva nagy türelemmel, mint folynak le egy
               otthontalan éj semmi óraütéstől meg nem szaggatott percei.</p>
            <p> Olyan türelmes volt, hogy még zsebóráját is csak egyetlen egyszer vette ki kebléből,
               megnézni rajta, hogy mennyi már az idő.</p>
            <p> Éjfélen túl volt.</p>
            <p> Számítgatni kezdé magában: mikorra érhetett a kocsis Orosházára, mennyi idő alatt
               érhet ide. Ha mindjárt kapott lovakat, már közel lehet.</p>
            <p> Rövid idő múlva lódobogást hallott az udvaron. Ezek a mi lovaink lesznek, gondolá
               magában, s az udvarra nyíló ablakhoz sietett; a függöny szárnyát kissé félrevoná, s
               kitekintett rajta.</p>
            <p> Annyira világos volt a külső éjszaka, miszerint kiveheté, hogy csakugyan négy ló
               érkezett az udvarra, csakhogy – mindegyik lovon ült egy ember.</p>
            <p> – Ez nagyon különös – gondolá magában. – Hiszen két ember is elhozhatta volna az
               előfogatot.</p>
            <p> A négy ember közül három leszállt a lóról; egy ötödik kijött az istállóból, s
               röviden értekezett velük; azzal e három a csárdaajtónak tartott, s azt nyitogatni
               próbálta.</p>
            <p> Henriette valami gyanúsat talált e dologban, s jónak tartá Gerzson urat
               fölkelteni.</p>
            <p> – Gerzson bácsi, kérem, négy ember érkezett ide.</p>
            <p> Gerzson nem ébredt fel e szóra.</p>
            <p> Henriette odament hozzá, feje fölé hajlott, s gyöngéden költögeté.</p>
            <p> – Édes Gerzson bácsi, ébredjen fel egy pillanatra; valaki be akar jönni hozzánk.</p>
            <p> Gerzson még arra sem ébredt fel.</p>
            <p> Henriette hallá, hogy kívül a tornácajtó már recsegni kezd. Azt feszítik befelé.</p>
            <p> Most már ijedten ragadta meg Gerzson karját:</p>
            <p> – Uram! Rablók törnek ránk, ébredjen fel! Ne aludjék! Ne aludjék!</p>
            <p> De Gerzson úr alva maradt, mintha megholt volna, s hiába rántotta őt fel a nő az
               asztalról, megint csak visszahanyatlott, s tovább aludt.</p>
            <p> Az idegenek már benn voltak a tornácban, s egy kéznyomás a vendégszoba kilincsét
               próbálgatá.</p>
            <p> – Istenem, istenem! – rebegé Henriette kezeit tördelve, s rémülten járt alá s fel a
               szobában, nem tudva, hol keressen oltalmat többé.</p>
            <p> Egy erős roppanás hangzott az ajtón; valaki vállal feszíté befelé. Henriette az
               asztalhoz támaszkodott fél kézzel, hogy össze ne rogyjék.</p>
            <p> A feszített zár végre kipattant ütközőjéből, az ajtó sebesen feltárult, s a nő előtt
               ott állt Fatia Negra, még két álarcos cimborájával.</p>
            <p> E pillanatban visszanyerte lélekjelenlétét a nő. A veszélytől egy lépésnyire
               megszűnt rettegni. Megszólította őket:</p>
            <p> – Mit akarnak önök tőlem?</p>
            <p> A Fatia Negra suttogó hangon szólt hozzá:</p>
            <p> – Hát ön miért nem alszik most, mint társa?</p>
            <p> Egyike a cimboráknak az alvóhoz lépve, pisztolya agyát annak halántékához tartá.</p>
            <p> A Fatia Negra kezében nem volt más, csak egy tőr.</p>
            <p> – Fel ne ébressze őt – suttoga Henriette-hez –, mert ha fel találja emelni a fejét,
               koponyája szét van zúzva.</p>
            <p> – Ne tegyenek vele semmi rosszat – esenge a nő –, én mindent odaadok, amit önök
               kívánnak. Itt van tárcám; itt vannak ékszereim, órámat is odaadom. Lehúzom gyűrűimet,
               csak ne nyúljanak hozzám; ha lehet, ezt a karikagyűrűt hagyják meg nálam, mert az
               jegygyűrűm!</p>
            <p> – Ez mind semmiség – suttoga a Fatia Negra –, nekünk nem az kell. Az asszony egy
               negyvenezer forintos váltót kapott férjétől; azt adja ki, és esküdjék meg, hogy három
               napig senkinek nem fog afelől szólani, míg a váltót pénzzé tehetjük.</p>
            <p> Henriette a váltó említésére szédelegni érzé fejét; a vér elállt ereiben; alig bírta
               lábain tartani magát.</p>
            <p> Úgy reszketett a hangja, midőn a rabló előtt azt kellett hazudnia, hogy az nincs
               nála.</p>
            <p> – Meg fogjuk önnél keresni, asszonyom, ha önkényt át nem adja.</p>
            <p> Henriette újra a hazudáshoz folyamodott.</p>
            <p> – Nincs nálam; postára tettem fel, hogy bizton kézbe jusson.</p>
            <p> – Asszonyom, ön csak tölteti velünk az időt; legyünk készen hamar; forduljon háttal
               felénk, s vegye ki vállfűzőjéből az acéllemezt, és adja át.</p>
            <p> E szóra Henriette-nek minden vére fejéhez tódult; nem a félelem, hanem a dühös
               kétségbeesés volt az, amit érzett. Eszébe jutott, hogy ez az ember az, akit még senki
               fel nem ismert, ez az, ki a fekete ékszerekkel oly rettentő talányt adott fel kínlódó
               lelkének; ez, aki annyi embert boldogtalanná tett, ki férjét megrabolta, és aki most
               meg akarja őt fosztani attól a kezében levő reményétől, hogy testvérét a gyalázattól
               megszabadítsa; olyan titokkal bírva, amit tudni senkinek sem volna szabad. Ki lehet e
               rettenetes ember? Ki lehet ez elátkozott?</p>
            <p> A vér forrott a gyönge nő minden üterében; szemei szokatlan tűzről kezdtek
               szikrázni, s midőn a fekete álarcos egészen odalépett hozzá, tőre hegyét felemelve,
               mint a földre vert galamb, mely végveszedelmében nem harcra alkotott karmait
               ellenfelére fölemeli, a nők leggyöngébbike hirtelen odakapott a fekete álarchoz, és
               leszakította azt a rabló képéről…</p>
            <p> … Meglátta arcát, és ráismert.</p>
            <p> … Csak egy percig látta, és azután ájultan rogyott le a földre.</p>
            <p> … Azután nem tudni, hogy mi történt …</p>
            <p> Jó kora reggel volt már, mikorra Gerzson úr fölemelte kábult fejét az asztalról. A
               nap besütött a függönyön keresztül.</p>
            <p> Körülnézett, egyedül találta magát.</p>
            <p> Kereste Henriette-et, szólítgatá, nem volt sehol; úti málhái is eltűntek. Kiment az
               udvarra, a hintót keresve, az sem volt ott, csak a négy sánta ló volt meg az
               istállóban; azok is rihogtak víz után; senki sem itatta meg őket.</p>
            <p> Gerzson úr feje még kábultabb lett ezek után.</p>
            <p> Hová lett a nő? Mi történt itt az éjjel? Hogy nem tud ő abból semmit, ki különben
               oly ébren szokott aludni, hogy a szúnyogdongásra is fölébred?</p>
            <p> Emlékezni kezde rá, hogy az este valami szokatlan ízű bort ivott; valami vásottságot
               is érez még különösen szája ízén. Pedig neki semmi bor a világon meg nem szokott
               ártani. Visszament a szobába, hogy megnézze, mi van abban a kulacsban. – De már a
               kulacs sem volt sehol található.</p>
            <p> Csak egy elejtett tárgy, egy útmutató jegy sem adott neki kezdő pontot e világtalan
               zavarban. Hogy mi történhetett itt, még csak találhatni sem bírta.</p>
            <p> Kiment a csárda elé, szétnézett a körös-körül terülő pusztaságon; sehol sem látott
               sem közelítő, sem távozó szekeret. A szélrózsa minden irányából kanyarogtak a csárda
               felé korábbi, régebbi kerékvágások; s ő nem tudta mármost, hogy melyiken induljon
               el.</p>
         </div>
         <div type="chapter">
            <head>Babérossy Leánder</head>
            <p> Van azzal úgy az ember, hogy mikor sok esztendeig egy rakáson hevert köveket
               széthordat, vagy valami régi padlás zsindelyzetét levereti, vagy ha egy ingoványos
               helyről a vizet lecsapoltatja, annyi mindenféle, soha nem látott csodálatos bogarat,
               furcsa lepkét, kacskaringós szalagot fedez fel a megbolygatott rejtekhelyek között,
               amiknek azelőtt soha hírét nem hallotta, sem leírását semmi természettudományi
               könyvben nem olvasá, s ilyenkor elgondolja az ember magában, milyen csodálatos a
               természet; még olyan odúk számára is teremt élő lakókat, amik sohasem találkoznak a
               napvilággal.</p>
            <p> Vámhidy, mint szolgabíró, egy éjszaka valami járásában eső faluban volt kénytelen
               meghálni, melynek lakossága erősen keverve van magyar, szerb és oláh elemekből.</p>
            <p> Későn érkezvén oda, sokáig el talált aludni, s már jó késő reggel volt, midőn valami
               szokatlan zajra fölébredt. Hálószobáját egy ajtó választá el a nagy ivóteremtől, s ez
               ajtón keresztül sajátságos lármahangok törtek keresztül, miknek magyarázatát nehéz
               volt az első hallásra kitalálni.</p>
            <p> Úgy tetszék, mintha egypár asszonyság és egypár férfi gorombáskodnék odabenn
               egymással hol lassabban, hol erősebben; az egészben az volt a legkülönösebb, hogy
               egyszerre kettő sohasem lármázott, hanem mindegyik ki engedte a másiknak beszélni
               magát. Később azonban egyre nyugtalanítóbbá kezdett válni a lárma; egyes
               hangtöredékek olyasmit sejtettek, mintha valakit meg akarnának ölni ott a másik
               szobában. Erre már felugrott Vámhidy, s éppen interveniálni akart, midőn belépett
               hozzá a kocsmáros, a kávét hozva.</p>
            <p> – Micsoda lárma van itt a szomszéd szobában? – kérdé Szilárd felzajdultan.</p>
            <p> – Óh, kérem alássan – szólt a kocsmáros büszke mosolygással –, azok teátristák!
               Nekünk teátristáink is vannak, mint valami rezidenciának; most éppen próbálnak egy új
               teátrumot; amit estére fognak előadni; meg tessék nézni a tekintetes szolgabíró
               úrnak, mert az nagyon szép lesz.</p>
            <p> – Színészik vagynak? – kérdé elbámulva Szilárd. – Ebben a faluban? Vajon honnan
               kerülhettek ide?</p>
            <p> – Nem tudja azt senki, kérem alássan; mert ha tudnák, bizonyosan utánuk jönnének. Ők
               maguk azt mondják, hogy Aradrul jöttek, hanem az persze nem igaz. Azt éppen úgy nem
               lehet megtudni, hogy honnan jöttek, mint azt, hogy hova mennek innek.</p>
            <p> – Ki az igazgatójuk? Kik a tagjaik?</p>
            <p> – Úgy tudom, hogy csak egyetlenegy férfi van közöttük, az is félig gyerek, a többi
               mind asszonyság és kisasszony, még a cédulahordozó és a súgó is.</p>
            <p> – S micsoda darabot adhatnak elő ilyen személyzettel?</p>
            <p> – Óh, mindenfélét, kérem alássan; azok az asszonyságok, akiknek mélyebb hangjuk van,
               felöltöznek férfiaknak, bajuszt és szakállt ragasztanak fel, s még annyival jobbak,
               mintha férfiak volnának, hogy sohasem részegek.</p>
            <p> – S meg tudnak élni itten? Ki jár itt színházba? Van valami jövedelmük?</p>
            <p> – Hát a parasztok csak eljönnnek, ha valami röhögnivaló van; pénzt ugyan nemigen
               adnak, mert az maguknak sincs; hanem hoznak szakajtóval kukoricát, burgonyát,
               kolbászt és sonkát, s a társaság eléldegél belőle úgy-ahogy; imide-amoda el is híják
               egyiket-másikat kukoricafosztásra; aztán majd mikor nagyon sok lesz az adósságuk,
               akkor egy szép éjszaka odábbállnak az istenadták. Tudnivaló, hogy senki sem megy
               utánuk, hogy őket visszahozza.</p>
            <p> – Hanem zálogban itt hagyják a díszleteiket és ruhatárukat.</p>
            <p> Ezen már a kocsmáros nagyot nevetett.</p>
            <p> – Díszleteiket? Ruhatárukat? Az előfüggönyük az én nagy rostáltató ponyvámból áll;
               nincs rá szükségem, amíg el nem nyomtattuk a búzát; azt beragasztották háromszínű
               papirossal, címert is metszettek rá belőle. A gardróbjuk pedig nagyon egyszerűen
               telik ki; mikor valami királynés darabot kell nekik előadni, összekéregetik a gazdag
               rác asszonyoktul az aranysújtásos viganóikat, azokat felveszik palástnak, s olyan
               spanyolok benne, hogy jobban sem kell. Egy kis aranyos papiros, egy kis csiriz, egy
               kis kemény papiros olyan hamar segít a dolgon. Az igazgató még csak gyerekember, de
               olyan furfangos, hogy még holdvilágot is csinál sárga tökből, s mennydörgést,
               villámlást produkál, de azt titkolja, hogy mivel. Ami pedig a könyvtárukat illeti,
               azt akárki elviheti szépen a hóna alatt; mindössze tán öt-hat darabjuk van, s ha azt
               végigjátszották, megint elöl kezdik; a közönség persze kétszer nem néz meg egy
               darabot; hát ilyenkor azt cselekszik, hogy más nevet adnak a darabnak, a személyek
               neveit elforgatják, s úgy adják megint elő; a rászedett publikum aztán persze
               fennhangon kiabál, hogy láttuk ezt már, míg az igazgató ledisputál a színpadról, hogy
               nem igaz az, mert az egészen új darab. Néha vannak jó napjaik is: mikor vásár van,
               vagy búcsújárás; akkor sokat bevesznek; másnap aztán fizetnek mindenfelé, megint nem
               marad egy garasok sem; a múltkor szerbiai disznóhajcsárok mentek itt keresztül,
               azoktól még ezüst húszasokat is kaptak. Don Caesárt kellett volna nekik előadni, de a
               külföldi publikum nem engedte azt végigjátszani, hanem felkiabált hozzájuk, hogy
               énekeljenek inkább valamit, ők aztán énekeltek magyar és rác népdalokat; egy öreg
               szerb látta, hogy nincs basszista közöttük, kisegítette őket, és közéénekelt, a többi
               meg ütötte bottal a taktust a söntés oldalán; végtére bort, pecsenyét hozattak,
               megvendégelték a színészeket, s utoljára kidobták valamennyit az ajtón.</p>
            <p> – Szeretnék a mai előadásukra elmenni – monda Szilárd, kit e sajátságos leírás
               kíváncsivá tett.</p>
            <p> – Óh, kérem alássan, mindjárt magam hozok egy cédulát.</p>
            <p> A kocsmáros elsietett s néhány perc múlva megint visszatért: hozta az írott
               színlapot, melyen nagy piros betűkkel volt felírva: Hernáni vagy a Kasztíliai
               becsület; azután a személyek nevei: Hernáni persze maga Babérossy Leánder; Elvira –
               Palmira kisasszony; a többi urak azután N. N., X. X, meg **; „azok tudniillik mind
               asszonyságok”, magyarázá a korcsmáros, „azért nincs kitéve a nevük. Belépti díj első
               hely tizenöt krajcár, második hely hat krajcár”.</p>
            <p> – Uraságok tetszés szerint? Nemde?</p>
            <p> – Mondtam az igazgató úrnak, hogy írja oda, de ő azt felelte rá, hogy az
               szemtelenség volna, azt is tanácsoltam neki, hogy hozza át maga a cédulát a
               tekintetes úrhoz, de majd kidobott érte a szobából, hogy hát cédulahordozónak nézem-e
               én őtet, még jutalomjátékára sem hordja el házról házra a cédulákat, amit pedig úgy
               tudom, hogy még Pesten sok elsőbb fizetésű színésznő is megtesz.</p>
            <p> – Tehát büszke ember az igazgató?</p>
            <p> – Óh, rettenetesen büszke. Nem is akar másforma darabokat játszani, mint csupa
               kardos darabot, azt mondja, hogy ezek a klasszikusok. Pedig nincsenek neki
               nyomtatásban, csak ahogy eszébe jutnak neki, mint Pesten látta egymás után a
               színházban, s visszaemlékezik rájuk, úgy lediktálja Palmira kisasszonynak, és aztán
               abból játszanak. Pedig jobb szeretnék ám ezek a pimaszok itten, ha Lumpácit meg az
                  <hi>Elátkozott herceget,</hi> aztán meg <hi>a Repülő
                  csizmát</hi> vagy a <hi>Zöldhátú takácsot</hi> adná nekik, aztán jól
               kicifrázná a cédulát; de nem akarja, azt mondja, hogy ő ilyen szemtelenségekre nem
               vetemedik. Szegény, nagyon fiatal még, majd ha megvénül, és sokat koplal, ő is rájön
               arra, amire a többiek.</p>
            <p> – Azt szeretem benne, hogy büszke; el fogok menni az előadásukra.</p>
            <p> – De pontban tessék megjelenni hét órakor, mert ez elkezdeti, ha senki sincs is még
               a nézőhelyen; azt mondja, hogy a halogatás csak komisz trupp színtársasághoz
               illik.</p>
            <p> – Karaktere van a legénynek; vigye át neki ezt a pénzt kérem.</p>
            <p> Szilárd egy tízforintost adott a kocsmárosnak, amivel az nemsokára megint visszajött
               azzal a válasszal, hogy az igazgató most éppen nem tud váltani.</p>
            <p> – Hiszen egészen neki küldtem, mint belépti díjat.</p>
            <p> – Vagy úgy?</p>
            <p> Kevés idő múlva aztán a kocsmáros egy egész nyaláb belépti jegyet hozott Szilárdnak,
               azt mondván, hogy az igazgató köszöni a részvétet, de miután ajándékokat elfogadni
               nem szokása, annyiban veszi, mintha a szolgabíró úr az egész házat kivette volna ez
               estére, s a mai előadást neki magának fogja eljátszani.</p>
            <p> Szilárd nagyot nevetett e komikus szigorúságon, s aztán felöltözve, látott hivatalos
               dolgai után, úgy sietve, hogy hét órára készen legyen, mert hiszen ő képviseli a
               közönséget, és nem illenék, hogy elmaradjon.</p>
            <p> Amint hazaérkezett a vendéglőbe, már vártak reá. Egy határozatlan korú asszonyság,
               kinek határozatlan divatú öltözékei valami határozatlan jelleget látszának
               kölcsönözni, jegyszedőnői és hátramaradt kegyes anyai szerepvivő minőségek között,
               fogadta Szilárdot az ivóterem ajtajánál, mely két szőnyeggel (nyilván ágyterítők
               lehettek) volt lefüggönyözve. Egy ív papirosra fel volt írva nagy betűkkel: „néző
               hely”.</p>
            <p> A duenna félbizalmas suttogással mondá Szilárdnak, mialatt őt bevezette:</p>
            <p> – Jaj, az isten áldja meg, tekintetes szolgabíró úr, ne maradjon itt sokáig; ne
               legyen tanúja a skandalumnak: rettenetes rosszak vagyunk mi. A szeme ég ki az
               embernek, ha tisztességes urak vannak a párteren. Ne nézzen bennünket sokáig.</p>
            <p> – Óh, kérem, én tudom méltányolni a helyzeteket. Csak tűz legyen a játékban; én azt
               becsülöm, ha mindjárt hiányos is.</p>
            <p> – Az itteni publikum is tüzet keres az előadásban, csakhogy neki görögtűz kell;
               addig el sem megy innen, minden játéknak azon kell végződni.</p>
            <p> – De az ma valószínűleg elmarad?</p>
            <p> – Miután a tekintetes úrral tele van a színház úgy, hogy egy lélek sem fér be
               több.</p>
            <p> – Kegyed nem tartozik ezúttal a játszó személyzethez?</p>
            <p> – Én csak az énekben veszek részt, s felvonások közt fuvolán játszom. A játékhoz már
               nincsen kedvem, bár valamennyi közt most is én értek hozzá a legjobban; hanem hát
               vannak balsors csapásai, amik gátlólag hatnak az életpályák küzdelmeire.</p>
            <p> Szilárd vevé észre, hogy az asszonyság kissé biccent, bár ő ezt mindenképp
               törekedett elrejteni, alkalmasint az lehetett a balsors ama bizonyos csapása.</p>
            <p> – Tehát miután kegyednek úgy sincs mostan dolga legyen szíves megosztani velem a
               néző helyet; a személyzetről bővebb felvilágosítást fog adhatni.</p>
            <p> – Ezer örömmel.</p>
            <p> Az asszonyság egész illemmel foglalt helyet a lócán Szilárd mellett, ki nem engedte,
               hogy a háta mögé üljön; biztosítva őt, hogy a művészetet minden időben igen nagyra
               becsülte.</p>
            <p> Dacára a rögtönzött abonnement suspendunak, a terem mégsem volt üresen, a tisztelt
               ingyenpublikum: a rekvizitumok kölcsönadói és azoknak családjaik, a színészek
               kvártélyadói s egyéb csendes hitelezők jócskán megtöltének egypár padot úgy, hogy
               Szilárdnak módjában volt félrevonni magát, s nem zavarni rengeteg egyedüllétével a
               játszó személyzetet, bár a tisztelt ingyenjegyesek erősen törekedtek is közeléből
               hátrafelé hózódni. Amint a korcsmáros léckerítette söntésében a kakukkos óra elütötte
               a hetet, hangzott a függöny mögül a súgó csöngetése, mely nagyon gyanúba keverte
               magát, hogy kés fokával ütögetett pohárból származik; mire valami nagyon fortélyos
               masinéria megindítá a nemzetiszínű papirossal ragasztott függönyt, hogy az a
               gerendákhoz kunkorodott fel, s előtűnt a színpad.</p>
            <p> Egy összerakható spanyolfal képezé a háttért, mely szoba formára volt megfestve, az
               előtérben látható volt egy fehérrel feketére festett papirosablak, a másik oldalon a
               padlásajtó iromba mázolással átalakítva gót palota kapujának. Ezen járt ki s be az
               egész játszó személyzet, mert másfelé nem lehetett.</p>
            <p> Az elkezdett darab természetesen nem volt Hernáni, a Kasztíliai becsület, hanem Moor
               Károly, Schiller haramiája. Az első három szónál ráismert Szilárd, s nevetve mondá a
               jegyszedő asszonyságnak:</p>
            <p> – Hisz ez nem a hirdetett színmű.</p>
            <p> – Nem ám. De már egyszer adva volt a saját neve alatt, s másodszor nem jött volna
               megnézni senki.</p>
            <p> – Csak azt csodálom, hogy kegyetek igazgatója, aki olyan büszke ember, hogy
               ajándékot nem akar elfogadni, ilyen fogásokat megenged magának.</p>
            <p> – Biz ez nem szép fogás; de így okoskodik: „élni kell valahogy; én kész vagyok két
               garasért bukfenceket hányni a vásári publikum előtt, aki meghajigál, ha nem tetszik a
               produkcióm; én kész vagyok az utcaszegleten koldulni a jövőmenőktől, s krajcárokat
               gyűjteni a sipkámba; de nagy úrtól el nem fogadnék egy falat kenyeret, ha ezüsttálcán
               hozná is utánam. A publikum az én uram: gyalázat arra, aki mecénások előtt görnyed!”
               Én nem tudom, hol vette e keserű nézeteket, mert még egészen gyermek.</p>
            <p> Mármost az is előre látható volt, hogy Moor Károlyt és Ferencet egy és ugyanazon
               személy fogja játszani: természetesen az igazgató maga. Minthogy e két személy mindig
               külön jelen meg, gyakorolható annak egy személy általi képviseltetése, s emiatt
               vidéki színpadok hőseinek kedvenc pálcaparipája ezeket együtt játszani, hogy kitűnjék
               művészetük sokoldalúsága.</p>
            <p> A beszédes asszonyság az előadás kezdetétől fogva minden megbocsátható módon
               iparkodott Szilárd figyelmét elvonni a színpadon játszókról, mindenféle furcsa
               adomákat mesélve neki a színészi életből, s ha néha vette észre, hogy Szilárd
               odafigyelmez a játszókra, egész őszintén megkérte, hogy „az isten áldja meg, ne nézze
               szegényeket, mert odalesznek szégyenletükben”.</p>
            <p> Annyit mégis észre kellett venni, dacára a felragasztott szőke, barna és ősz
               szakállaknak, szemöldöknek, s a szándékosan elváltoztatott hangoknak, hogy a
               szereplők mind nőneműek férfiruhában.</p>
            <p> – De hát hogy szedték így össze magukat csupa asszonyokból?</p>
            <p> – Voltak velünk férfiak is, hanem azok apródonkint, vagy megszöktek, vagy elcsapta
               őket az igazgató. Persze, fiatal még arra, hogy egy agyafúrt férfi színésznek
               parancsolni tudjon. Hanem a nők vele maradtak, mert mind nagyon szeretik. Egyen kívül
               mindnyájunknak gyermeke lehetne, s olyan jó ember; megosztja az utolsó falatját is
               velünk, s ha nincs mit ennünk, eltréfálja az éhséget. Az utolsó férfi volt nálunk a
               népszínműénekes. Szép hangja volt, szerették érte, hanem az a baja volt, hogy nagyon
               ivott, s mikor sokat ivott, olyan önfejű lett, hogy nem lehetett vele semmire menni.
               Mikor ideérkeztünk, mindjárt a Szökött katonával akartuk kezdeni a sorozatot, s abban
               Nagy úrnak kelle játszani a címszerepet. Nagy közönségünk volt, még a boglyakemence
               tetején meg a söntésen is ült publikum, hanem az előadás pillanatában, akit sehol sem
               találtunk, az Nagy úr volt. Keressük pincében, padláson; sehol sincs. Hová lett? Mi
               lelte? Végre megtaláltuk őt az istállóban; ott feküdt a jászolban hanyatt, és egy
               szál füvet rágcsált a fogai között. – „Nagy úr, az isten szerelmeért, még nincs
               kifestve, sem felöltözve, a játék mindjárt kezdődik!” – kiálta rá az igazgató. –
               „Bizonyára – nem bánom” – felelt rá Nagy úr hidegvérrel. – „De ön kezdi a jelenést,
               szerencsétlen.” – „Bizonyára – én nem kezdem.” – „Nem kezdi-e? De hisz ön játssza
               Korpádi Gergelyt.” – „Bizonyára – én nem játszom.” – „Nem játszik? A közönség itt
               van, tele a színház; roppant a bevétel.” – „Bizonyára – nem tehetek róla.” – „Az
               isten szerelmeért; keljen ön fel, öt forintot adok a mai napra, csak ne tegyen
               csúffá.” – „Bizonyára – nincs szükségem reá.” – „Kelj fel mindjárt, gazember, mert
               keresztül szúrlak ezzel a gyilokkal.” – „Bizonyára nem bánom.” Azzal oldalt fordult a
               jászolban, s elkezdett horkolni. Nekünk mit volt tennünk, fel kellett egy nőt
               öltöztetnünk Gergely kovácsnak, az mondta el az egész szerepet súgó után, a közönség
               majd megvert bennünket.</p>
            <p> Szilárd figyelmét azonban mégsem vonta magára annyira ez a mulatságos adoma, hogy
               némi érdeke ne támadjon a színpadon szereplők iránt. Látta Moor Károlyt és Moor
               Ferencet egy személyben arcot és hangot változtatni; amannak nagy tejszakálla volt,
               hosszú fürtös haja, s erőszakosan lenyomott hangja hasonlított ahhoz, mint mikor
               kisleánykák ijesztgetik egymást ajtón keresztül, férfihangot utánozva; Moor Ferencnek
               pedig természetesen vörös kondor haj volt feltéve, hegyes spanyol szakállal, sok ránc
               arcára és homlokára festve, s valami hiénai éles hangnyomata; de mindezek mellett is
               úgy tetszék Szilárdnak; mintha ő ezt az elváltoztatott arcot valahol látta volna, s
               ez a hang eltorzítva is ismerős volna előtte; még ezek a színfaltépő szeles
               mozdulatok is olyan ismerősöknek tetszettek előtte.</p>
            <p> A nemes publikum azonban a második jelenetnél már kezdte észrevenni hallatlan
               megcsalattatását, s bizonyos zúgás, mozgás, fejek összedugása és csóválása, majd
               botoknak nyugtalan kopogása, asszonyi vihogással vegyest, kezdett belevegyülni az
               előadási zajba, végre egy becsületes csizmadiamester, ki három padot adott kölcsön, s
               azért minden napra ingyenjegye volt, elszánta magát a legvégsőre, felcihelődött az
               első padból, s hátra ment a leghátulsóba; tán azért, hogy ott a teremnek jobb
               akusztikája van, vagy bátrabbnak érezte magát nagyobb távolságból, vagy éppen a
               szolgabíró szemét kerülte, s onnan szólala fel, mondván:</p>
            <p> – Hallja maga, direktor! Ebben politika van: ezt a teátrumdarabot mink már
               szíveskedtünk egyszer látni.</p>
            <p> A művészetében ekképp megzavart Moor Ferenc e brüszk támadásra egyszerre
               elfelejtkezék magáról, kiesett szerepéből, s saját hétköznapi hangján felele vissza
               az interpellálónak, jól tudva, hogy csupa ingyenjegyes publikum van:</p>
            <p> – Aki már látta e darabot, s nem akarja újra megnézni, visszaveheti a pénztárnál,
               amit befizetett.</p>
            <p> Amint azonban ezt kimondta, Vámhidy felugrott helyéből, s mint egy második peleskei
               nótárius, felrontott a színpadra, neki Moor Ferencnek; azt átölelte, megcsókolta
               festékes orcáját, s örömtől remegő hangon kiáltá:</p>
            <p> – Kálmán!</p>
            <p> Moor Ferenc egy percig tétovázott, azután leszakítá spanyol szakállát, leveté veres
               álhaját, letörlé arcáról a durván festett ráncokat, s ott állt Szilárd előtt a
               szomorú, halovány gyermekarc.</p>
            <p> Ez volt Babérossy Leánder!</p>
            <p> Az előadásnak persze azonnal vége szakadt; Szilárd sietett a színpadról eltüntetni a
               meglelt „tékozló fiút”, s az ingyenpublikum bőséges kárpótlást talált kíváncsisága
               kielégítése az Olympról alászállt múzsaleányok mendemondáiban, kik saját fantáziájuk
               tetszése szerint magyarázták ki a csodálatos történet összefüggését, abban mindnyájan
               megegyezve, hogy a fiatal igazgató valószínűleg bizonyos dúsgazdag mágnáscsalád
               megszökött ivadéka, ki álnév alatt borostyánokat keres, s egykor mindazokat, akik
               most vele tűrnek, szenvednek, gazdag emberekké fogja tenni.</p>
            <p> Vámhidy azalatt lélegzethez sem hagyta jönni Kálmánt addig, míg szobájában nem ért
               vele; ott azután, mint egy testvért, mint egy elveszett fiút, magához ölelé, szemei
               közé nézett, nem bocsátá el magától, nem szólt neki semmit mindaddig, míg egyszerre
               mindkettőjük szeme elkezdett nedvesedni, akkor aztán elfordultak mind a ketten, hogy
               könnyeiket letörüljék; az igazi könnyek nem tűrnek publikumot, habár csak egy
               személyből áll is az.</p>
            <p> Néhány perc múlva ismét képesek voltak egymással szembe nézni.</p>
            <p> Kálmán legalább húsz évesnek látszott, pedig alig lehetett tizenöt. A színészkedés,
               a nyomor és a korai borotválkozás gyorsan vénít.</p>
            <p> Azután egész modorában, minden mozdulatában volt valami korai érettség, valami
               határozott, merész kifejezés, ami elfeledteti a gyermeket. Egy neme a cinizmusnak
               az.</p>
            <p> – Tisztelt uram, vagy ha megengedi: kedves régi barátom – kezdé a gyermek a szót –,
               engedje meg ön, hogy mindenekelőtt egyre kérjem: én nem vagyok Kálmán; nekem nincs
               családi nevem; ha azt akarja ön, hogy valami beszédet folytassunk egymással, legyen
               szíves engemet egyszerűen Leándernek nevezni: én Babérossy Leánder vagyok; ezt a
               nevet magam szereztem magamnak; ez alatt vagyok büszke, ez alatt pirulok; ez alatt
               fekszem majd valahol az árokban, ha megértem rá; és most egy szót se szóljunk
               azokról, amik régen történtek. Remélem, ön nincs előítélettel a művészeti pálya
               iránt.</p>
            <p> – Sőt, ellenkezőleg, kedves Leánder – viszonzá Szilárd, ki tanácsosnak látta
               óvatosan beleegyezni az ifjú eszmejárásába, hogy őt egyelőre el ne vadítsa –, én igen
               nagyra becsülöm a színészetet és annak képviselőit, s eszemben sincs, hogy önt
               valamiképp le akarjam e pályáról téríteni. Magasztos, nemes cél; a hazai nyelv és
               szellem terjesztése s a dicsőség mámoros útja hozzá! Úgy hiszem, minden fiatalember
               hajlandó, legalább egyszer életében, színésszé lenni. Hanem egészen elfeledtük, hogy
               ön igazgató is, aki most közönségét és társaságát a legnagyobb zavarban hagyta;
               menjen vissza, igazítsa el köztük a dolgot, s ha mindent elintézett; legyen az én
               vendégem ez este. Óhajt még valakit társaságából idehozni?</p>
            <p> – Nem; senkit sem. Nem szeretem a konfidenciát.</p>
            <p> Mialatt Kálmán barátunk hivatalosan szétkergeté az illetőket, azalatt Szilárd
               felteríttetett számukra, s a visszatérőt a felhozott estelivel fogadá, mint az minden
               tartózkodás nélkül el is fogadott. Hozzáültek.</p>
            <p> – Szokott ön bort inni?</p>
            <p> – Rászoktam egy idő óta. Az embert mindenütt itatják; ha a színházba nem járnak is,
               de szomjan meghalni nem engedik. Aztán jól is esik; – ha bor nem volna, minden
               komédiásnak meg kellene bolondulni. Így legalább van az embernek egy menedéke, ahová
               búbánatát eltemeti.</p>
            <p> – A’ biz a vándorszínészkedéssel együtt jár, hanem hiszen nem kénytelen az ember a
               vándorbothoz ragaszkodni. Vannak állandó színházaink: a pesti, kolozsvári, jobbára az
               aradi is, ahol tudtomra, tehetséges színésznek tűrhető élete van, tere is nagyobb
               magát tökéletesítni; igyekezni kell önnek, hogy ide jusson valamelyik
               társasághoz.</p>
            <p> A fiatal gyermek keserűen mosolygott, ahogy csak egy vén, megőszült ember tudhat
               mosolyogni.</p>
            <p> – Azt hiszi ön, kedves régi barátom, hogy ha én fedetlen fővel vagyok, elfogadok
               ajándékba egy jó kalapot azzal a föltétellel, hogy az ajándékozó előtt megemeljem?
               Nem! Keresek magamnak a szeméten egy rosszat, amit már elhajítottak, azt teszem fel.
               Idáig vagyok a gazdag emberekkel: torkig! Nem kell semmijök. Nem kell mecénásos,
               protezsált, szubvencionált színház! Én szeretem ezt az életet; nekem ez pihenés.
               Születésemtől kezdve kínoztak, gyötörtek azzal a gondolattal, hogy a gazdagság az
               Isten, s aki azt bírni akarja, az a féreg! Megutáltam minden rokonomat. Ha
               visszaemlékezem rá, hogy reszkettek egy beteg ember előtt, akit valamennyi szívéből
               gyűlölt, s akinek százszor kezet csókolt mindennap, hogy tagadta meg érte önmagát
               kicsiny és nagy, férfi, asszony, leány, cseléd és unoka, csak azért, mert az ő
               kezében volt a gazdagság; hogy csúsztak előtte, hogy gyűlölték egymást a kedvéért,
               hogy adta el a nagybátyja unokahúgát, hogy lába alatt ne legyen, s hogy tagadta meg a
               leány szerelmét, nehogy nagyapja kitagadja a gazdag vagyonból!</p>
            <p> – Kérem, Leánder, ne sértegesse testvérét, mert mindjárt Kálmánnak fogom
               nevezni.</p>
            <p> – Nem sértem, <hi>szánom</hi> szegényt. Óh, én most olyan boldog
               vagyok. Semmim sincs! Nem is kell semmi. Nem látom a holnapot magam előtt és a
               tegnapot a hátam mögött. Jég eshetik, árvíz omolhat, nekem nem árt. Ami rajtam van,
               az az enyim; mentől rongyosabb, annál jobban járja a szabad levegő. Ha azokra
               gondolok, akik helyettem otthon maradtak a gazdagság kedvéért mártírkodni, úgy nem
               érzek semmit, ami fáj; sokszor nincs takaróm, ha lefekszem, nincs kenyerem, ha
               fölkelek; de ez a gondolat betakar és jól tart. Örömem telik egyik faluból a másikba
               vándorlásban; csinálok magamból bolondot a csőcselék előtt, verekszem a napi kereset
               sovány hulladékain magamhoz hasonló rongyos naplopókkal, s ha nagyon megszorulok,
               koldulok a zöldséges kofáktól levesbe valót; de ha egy urat látok magam előtt,
               szememre nyomom a kalapot, s azt mondom: „térj ki előlem, mert nem talállak meglátni,
               s rád lépek!”</p>
            <p> Szilárd elkomorodva nézett a korán vénült gyermekre. Eleinte csak azt hitte felőle,
               hogy ifjúkori ábránd csábítá őt e nem boldogító pályára, s reménylé őt ebből
               kigyógyíthatni azáltal, ha becsvágyát fölébresztve, e pálya nehézségeit s tehetsége
               korlátoltságát észrevéteti vele; sok ember kigyógyult már a színészetből ez úton, ki
               más pályán boldog véget ért; azonban minél tovább beszélt az ifjúval, annál jobban
               meggyőzték annak szavai, hogy ezt nem a dicsvágy fellegvárai csalogatják, hanem a
               szabad lét szomjának az az őrjöngő neme, mely a bársonyvánkosok pézsmaszagától
               halálra undorodva a szemétdomb után vágyik!</p>
            <p> – Nem megyek olyan városokba, uram, ahol emeletes házak vannak; utálom az olyan
               embert, aki megtűri, hogy valaki a feje fölött lakjék; én különb cinikus vagyok, mint
               athéni Timon, mert én megutáltam a gazdagságot, mielőtt vagyonomat elköltöttem volna;
               – szemtelenkedem: – elszoktam a pirulástól, nem tartom szégyennek a szökést; nem
               háborít az a gondolat, hogy amely városban már egyszer voltam, oda többet vissza nem
               mehetek, mert minden kocsmában tartozom; nem hoz dühbe, ha társaim megcsalnak,
               elhagynak, rászednek; nagyot nyújtózom a napon, s gyönyörrel gondolok reá: „nincsen
               semmim, nincsen senkim!”</p>
            <p> – Ön hálátlan azokhoz, akik önt szeretik.</p>
            <p> – Megbocsásson, régi jó barátom: megbocsásson. Önt egyedül sérthettem meg e szóval.
               Hanem hát ön is olyan messze esik tőlem, s annyira két külön úton járunk, hogy
               akármikor meghalhatunk egymás miatt. Azután én nem is kívánom senkitől, hogy
               érdekelje magát értem. Rokonaim úgyis, azt hiszem, hogy nagyon keveset mondják ki
               nevemet; nehogy a nagypapa meghallja, s ezer forinttal kevesebbet hagyjon a
               kimondónak.</p>
            <p> – Lapussa Demeter úr már nem hallja azt meg, mert meghalt.</p>
            <p> – Meghalt? No, úgy tudom, hogy azóta hajban vannak egymással Lángainé és János
               úr.</p>
            <p> Vámhidyra oly nyomasztólag hatott, hogy a fiatalember, ki nagyapja haláláról
               értesül, csak ennyi sajnálkozást tud e gyászeset fölött kifejezni.</p>
            <p> – Azt kitalálta ön, ők erősen perbe vannak keveredve; amelyben pedig az ön neve is
               nyomatékosan szerepel.</p>
            <p> – Tán valaki nekem is pártomat fogja rokonaim közül?</p>
            <p> – Éppen nem úgy.</p>
            <p> – Hála érte az Istennek! Megijedtem, hogy valaki megint azt fogja kívánni, hogy
               kezet csókoljak neki. Csakhogy ezt nem tették! Így szeretem őket. Hagyjanak engem
               futni, merre nekem tetszik; tagadjanak el, híreszteljenek el, mint halottat; lakjanak
               jól, mikor én éhezem, büszkélkedjenek a névben, amihez én sáros csizmámat törültem, s
               kínozzák egymást kincseik kedvéért. Én boldog vagyok, azt tudva, hogy elfeledtek.</p>
            <p> – El nem feledték önt, kedves Leánder, sőt inkább igen is nagyon keresik, s azon
               vannak, hogy megtalálják.</p>
            <p> – Hogy megtaláljanak? Csodálatos! De ha én nem akarom őket ismerni többé; ha én, a
               szegény futóbolond, a vándorcigány, kitagadom őket, a dúsgazdagokat, mit kívánhatják
               ők, hogy cifra nyomorúságukat újra megosszam; Én magam embere vagyok.</p>
            <p> – Kedves Leánder, az igen szép, ha valaki azt mondhatja magáról, hogy a maga embere;
               és az nem is nehezen elérhető, csupán szilárd, mindig egyenes jellem szükséges hozzá;
               ön azonban könnyelműségeket követett el, amik önt könnyen a „más emberévé”
               teszik.</p>
            <p> Kálmán vállat vonított.</p>
            <p> – Igaz, hogy sok bolondságot elkövettem, de olyanra nem emlékszem, amit be nem
               mernék vallani.</p>
            <p> Szilárd azt kezdte hinni, hogy gyanúja alaptalan.</p>
            <p> – Bizonyos <hi>váltóról</hi> beszélnek, amit ön testvére nevével adott
               volna ki.</p>
            <p> E szóknál Kálmán lesüté szemeit tányérjára, s egész arca elvörösödött. Alig
               hallhatólag kérdezé:</p>
            <p> – S Henriette megtagadta volna annak beváltását?</p>
            <p> Vámhidy nagyot sóhajtott. Csakugyan való tehát, hogy a könnyelmű gyermek e vétket
               elkövette.</p>
            <p> – Kedves Kálmán (most már nem szólítá őt többé Leándernek), önnek testvére maga a
               mártíri önfeláldozás. Ő minden bizonnyal kész volt e váltó aláírását magáének
               elismerni, hanem önnek meg kellett volna gondolnia, hogy őrá nézve micsoda áldozat ez
               most, midőn nagyatyja mindenből kitagadta, s férje nem ád rendelkezésére tetemesebb
               összeget.</p>
            <p> – Boldog isten – szólt a vándorszínész, kezeit mély és üres zsebeibe dugva –, tehát
               ezt a nagy urak <hi>tetemes összegnek</hi> nevezik. Jól van, uram. Nem
               tudtam, hogy Hátszegi báróné asszonyság <hi>olyan szegény.</hi> Lesz
               gondom rá, hogy azt a váltót visszaszerezzem, jutalomjátékaimból legelőször is azt
               fogom törleszteni.</p>
            <p> Szilárd nem állhatta meg, hogy ezt az eszmét rettenetesen furcsának ne találja.</p>
            <p> – De kedves, fiatal barátom: ha ön minden évben tíz jutalomjátékot vesz, s
               mindenikben 40 forintot kap tisztán, akkor éppen mához százesztendőre lesz készen a
               törlesztéssel.</p>
            <p> – Micsoda? – kérdé Kálmán, nyitva felejtett szemekkel, s ijedtében a koppantót kapta
               fel villa helyett.</p>
            <p> – Hát az a váltó <hi>40 ezer forintról</hi> szól.</p>
            <p> – Micsoda? – ordíta fel a fiatal bujdosó, s azzal kirúgta maga alól a széket,
               fölkapta tányérja mellől a kést, s hajadonfővel, ahogy volt, rohant neki az
               ajtónak.</p>
            <p> Szilárdnak egész gyorsaságára volt szüksége, hogy a futót az ajtón innen elfoghassa,
               s meggátolja abban, hogy kirohanjon az utcára, mint egy bódult.</p>
            <p> – Bocsásson ön, megölöm azt a gazembert! Megölöm! Meggyilkolom.</p>
            <p> Szilárd erős ember volt, az ifjút lefegyverezte.</p>
            <p> Kálmán ekkor elkezdett sírni, és a földhöz vágta magát. Szilárd felvette karjára, s
               leülteté a székre.</p>
            <p> – Legyen ön férfi; viselje magát férfiasan. Kit akar megölni? Miről beszél?</p>
            <p> – Azt a gazembert, azt a Margarit…</p>
            <p> – Hogyan? Az biztatta volna önt erre a lépésre?</p>
            <p> – Tudja ön meg, uram, és legyen szigorú ítélő bírám. Mikor nagyapám házát elhagytam,
               ez a sátán fölkeresett, részvevőnek nevezé magát; kikérdezett, hogy mit akarok tenni.
               Mondám neki, hogy elmegyek színésznek; azt mondta, hogy jól teszem, ne maradjak ott.
               Nem volt több egy forintomnál, az inasoktól kértem kölcsön; mondám az ördögnek, hogy
               legalább húsz forintra volna szükségem, hogy elszökhessem, ő ígérte, hogy szerez egy
               uzsorástól, de negyvenet kell aláírni. Törődtem is én vele, hogy mennyit írjak alá.
               Nem sok időre azonban ismét visszajött, s azt mondá, hogy az uzsorás nem ád az én
               aláírásomra semmit, mert még kiskorú vagyok, hanem ha a néném neve is ott állna,
               akkor adna, mert az már férjnél van. Margari biztatott, hogy azt biz aláírhatom
               helyette, hiszen negyven forint nem a világ, mi az Henriette-nek. Ha magam is kérném,
               tízannyit is adna, bizonyosan nem fog engem, akit úgy szeretett, negyven forint
               miatta világ előtt váltóhamisítónak kikiáltani … De negyvenezer forint! Negyvenezer!
               Hisz az borzasztó, az rettenetes gazság. Én csak negyvenet írtam alá.</p>
            <p> És azzal elkezdte a fejét falhoz verni, mint egy őrült.</p>
            <p> – Kedves Kálmán; szedje ön magát össze – kényszeríté őt Szilárd –, ezek a dolgok,
               amiket ön nekem itt elmondott, igen nagy fontossággal bírnak. Legyen nyugodt, és ne
               tépje a haját. Még semmi veszedelem sem történt. Tudja meg ön, hogy önnek végtelen
               jóságú testvére magát a negyvenezer forintos váltót is elismerte, hogy önt
               megmentse.</p>
            <p> Ez a szó megrendítő hatást gyakorolt a fiatal fásultra.</p>
            <p> – Most azonban képzelheti ön azt a zavart, amiben a báróné forog, ki magánörökéből
               kitagadva, egy ilyen nevezetes tömegrőli kötelezettséget vállalt el; amiről nem
               bizonyos az, hogy férje ki fogja-e helyette fizetni.</p>
            <p> – Én felakasztom magamat.</p>
            <p> – Az volna a legóriásibb bolondság, amit ön elkövethetne. Önnek jóvá kell tennie
               hibáját. Most egy időre szűnjünk meg jóbarátoknak lenni; én törvényes bizonyság
               vagyok, ön pedig vádlott, ki előttem önkénytes vallomást fog letenni. Tessék leülni
               velem szemközt, és felelni minden kérdésemre értelmesen és úgy, ahogy valóban
               megtörtént.</p>
            <p> Vámhidy papírt, írószert keresett elő, két gyertyát tett maga mellé, s az előtte ülő
               ifjút elkezdé annak módja szerint benevolizálni: „mi neve önnek? hány éves? mi
               vallású?” És a többi.</p>
            <p> Éjfél után végződött a vallomások feljegyzése. Kálmán mindent megmondott, amit
               kelle.</p>
            <p> – Mármost megígéri ön, hogy velem jön Pestre, rokonainak, kiknek eltűnésével annyi
               bajt és szomorúságot okozott, vigasztalására?</p>
            <p> Az ifjú húzódozott az egyenes felelettől.</p>
            <p> – Nem elégséges-e önnek tett vallomásom?</p>
            <p> – A törvény előtt igen. De én szeretném, ha rokonaival kibékülne. Énértem tegye, ne
               magáért. Testvéréért, kinek annyi bút okozott.</p>
            <p> – Majd meglátom.</p>
            <p> – Tehát maradjon itt nálam; háljon a szobámban, reggelre meggondolhatja magát. Az
               ajtót nem zárom be; de becsületszavát veszem, hogy tudtomon kívül az ajtón ki nem
               lép.</p>
            <p> – Szavamat adom rá.</p>
            <p> Azzal Szilárd lefekteté az ifjút, s maga csak azután ment fekünni, midőn azt már
               aludni sejté.</p>
            <p> Reggelre kelve azonban, amint széttekinte szobájában, már Kálmánnak híre, hamva sem
               volt. Helyette talált egy levélkét az asztalon, melyre az volt írva:</p>
            <p> „Kedves jó barátom. Köszönöm önnek hozzám való túlságos szívességét; de rokonimat
               nem akarom látni többet; nem mintha félnék velük találkozni, de igazán borzadok az
               egész légkörtől, amiben élnek. Vallomásom elég lesz hibám helyrehozására. Én megyek
               csavarogni megint. A ponyvasátor az én hazám. Azután meg – vannak kötelezettségek,
               amiknek feloldásában én nem vagyok húgom öccse.</p>
            <p> Nem vittem el magammal semmit, mint négy darab szivart az asztalról, amiért
               bocsánatot kérek.</p>
            <p> Minthogy szavamat adtam, hogy az ajtón az ön tudta nélkül ki nem lépek, kénytelen
               voltam az ablakon át eltávozni. Isten önnel. Holtig hű tisztelője. Kálmán.”</p>
            <p> Pár óra múlva meghallá a kocsmárostól Vámhidy, hogy az igazgató úr az éjjel
               búcsúvétel nélkül távozott, csekély adóssága fejében hátrahagyva készleteit és
               ruhatárát. Magával nem vitt egyebet, mint a rajta levő köntöst – és Palmira
               kisasszonyt.</p>
            <p> Ekkor értette Szilárd, hogy mit jelent e passzus: „vannak bizonyos kötelezvények,
               miknek feloldásában nem vagyok húgom öccse”.</p>
            <p> A vándor komédiásnak volt egy hasonló földönfutó gyermek ideálja, s mikor
               választania kellett, azt ölelte karjára, s elfutott vele – a világtalan világba.</p>
         </div>
         <div type="chapter">
            <head>Margari úr</head>
            <p> Margari úr felvitte a dolgát. Most már igazán úr; négyszobás szállást tart, előre
               fizeti a házbért, sőt meg is házasodott. Vajon kit vett el? Tessék kitalálni!
               Clementine kisasszonyt. A jeles hölgy éppen hozzá illő korban volt, aztán egy kis
               pénzecskét is lehete nála sejteni, ami Margari úrra nagy vonzerőt gyakorol, annak a.
               bizonyságára, hogy nemcsak a vas fogékony a mágnes iránt.</p>
            <p> Az érdemes kisasszony összebeszélt a nagyra becsült ifjúval, hogy őt szöktesse el
               Hídvárról, s azt végre is hajtják: éppen akkor, midőn a ház asszonya Aradra utazott
               férjéhez.</p>
            <p> Nem volt ugyan semmi szükség a szökésre, mert hiszen a báróné nem lett volna
               tigrisanya, ki az egymásért égő szíveket erőszakkal elválassza, ha tisztességesen
               kéri is meg tőle Margari úr a társalkodóné kezét; de már egyszer Clementine-nek ez
               így volt regényesebb: ő mindenáron azt kívánta, hogy őt elszöktessék, mégpedig
               éjszaka és az ablakon keresztül, pedig minden ajtó kulcsa őnála állt, s távol esvén a
               Gretna Green-i kovács, erővel azt akarta, hogy mindjárt a szohodoli kovács eskesse őt
               Margarival össze, de aki nem ajánlkozott e rá nézve szokatlan szertartás
               véghezvitelére.</p>
            <p> Margari úr tehát megérte, hogy úr lett; maga ura; nem hónapos lakó, de akit Pesten
               „párt”-nak (partáj) neveznek. Clementine pénzéből kerültek ki a bútorok; még
               muzsikáló óra is van.</p>
            <p> Külön pipázó szobája van Margari úrnak, ahol ő az egész nap nem tesz egyebet, mint
               pipázik. Dologról szó sincs többé. Nem másoltatnak többé okiratok. Ott nyújtózik a
               boldog férfiú tarka virágos hálókabátban a bőrpamlagon, s hosszú szárú csibukból
               fújja a törökdohány füstjét maga körül.</p>
            <p> Clementine sokat pörlekedik vele emiatt, minek rakja fel lábait a pamlagra. Ez csúf
               szokás! Ez nemcsak illetlen, de káros is; a bútorok romlanak. Clementine egész nap
               pörlekedik, ami igen természetes: aki harminc egész esztendeig folyvást alázatos
               hallgatásra volt kárhoztatva, s tűrte idegen nagy urak szeszélyeit, annak, ha egyszer
               maga asszonyává lesz, nagyon kell igyekezni, hogy a harminc évig lefojtott ösztönt
               kielégíthesse. Margari úr pedig csak nevet, mikor őt pörlekedni hallja: „alios iam
               vidi ego ventos, aliasque procellas”. Csakhogy egyszer otthon lehet; csakhogy egyszer
               valakinek a nyakára leülhetett, rázhatja az onnan!</p>
            <p> – Ne búsulj asszony – vigasztalja a bútorai miatt pörlekedőt –, ha elszakad, veszek
               mást. Ád nekem a nagyságos úr, ami csak kell.</p>
            <p> – Igen, majd a nagyságos úr bolond, hogy magát mindig pénzzel tartsa. Ne féljen, ha
               a pörének Lángainéval vége szakad, magára rá sem néz többet; addig, amíg szüksége van
               rá, megbecsüli, azután meg sem látja; ismerem én a maga nagyságos urát.</p>
            <p> – Dehogy ismeri; én ismerem. Eddig azért fizette nekem a nagysága, hogy beszéljek,
               majd ezután azért fogja nekem fizetni, hogy hallgassak. A nagyságának nagyon szüksége
               van arra, hogy a Margarinak legyen mindig mit enni elég; hogy a Margari ruhája el ne
               szakadjon; mert ha a Margari megéhezik, akkor a Margari harap. A nagyságos úr ismer
               engem. A Margari ruháján nem szabad lyuknak lenni, mert azon a lyukon ki találna
               szökni valami. Csak nem kell engemet félteni.</p>
            <p> Margari úr annyira biztos impertinenciával beszélt, s úgy fújta a füstöt maga körül,
               hogy Clementine kezdte respektálni, s odaült a pamlag végére hozzá, tán egyrészt
               azért, hogy a csizmás lábait leszorítsa a pamlagvánkosról.</p>
            <p> – De hát ha maga olyan nagyon kezében tartja a nagyságos urat, miért nem gondoskodik
               magáról és énrólam jobban? Mit ér az, hogy a nagyságos úr mindig ad pénzt, amikor
               hozzá lehet férni? A pénz elmegy; az ember halandó. Egyszer valami nagy eset történik
               vele, meghal; s akkor maga aztán szaladhat utána a holdba.</p>
            <p> Ez nagy szeget ütött Margari fejébe. Bizony a holt emberen keveset lehet vásálni.
               Annyira megindult rajta, hogy levette a lábait a pamlagról, s egyenesen kezdett ülni;
               tán azért hogy az esze mind a fejében gyűljön össze, ami horizontális állapotban
               természetesen eloszlik ide, amoda, lábszárba, hova?</p>
            <p> – Mit gondolsz hát, hogy mit kellene csinálni?</p>
            <p> – Hát azon kellene dolgozni, hogy ne csippel-csuppal adogasson a nagyságos úr
               magának, ha már olyan nagy szolgálatokat tett neki, hanem ahogy illendő. Adhatna
               egyszerre egy kis falusi jószágot, egy kis majort, ahol az ember valami gazdaságot
               kezdhetne.</p>
            <p> – A’ biz igaz. Úgyis van neki akárhány olyan darab földe, ahonnan semmi hasznát se
               látja, csak az ispánok lopják; úgy egy kis százholdas gazdaságocskát; bizony ilyen
               nagy úr azt meg sem érezné. Aztán érzi vagy nem érzi, az nekem mindegy. Én akarom,
               hogy adjon, s neki adnia kell; én választani fogok, hogy hol tetszik.</p>
            <p> Margari úr most már dölyfösen sétála alá s fel a szobában; s felhányta a fejét,
               mikor beszélt.</p>
            <p> – Hanem hogy gazdasági épületek is legyenek rajta – figyelmezteté őt Clementine.</p>
            <p> – Természetesen, meg istálló, nekem két lónak – monda Margari, megfordulva a fél
               sarkán.</p>
            <p> – És nekem két tehénnek. A nagyságos úrnak iszonyú nagy svájcerája van.</p>
            <p> – De birka is fog kelleni, az adja a gyapjút, sokat.</p>
            <p> – Aztán meg baromfi; nekem tyúk, liba.</p>
            <p> – Minden! Még tengeri nyúl is.</p>
            <p> – Nem; az nem kell, mert az kiássa a falat.</p>
            <p> – No, hát az nem kell; de egyéb minden. Egyebet mindent kell nekem kapni. Majd
               megmutatom én, hogy kapok. – De, hohó! Egyet elfelejtettünk.</p>
            <p> – No, mit?</p>
            <p> – Még malac is kell! Ugye? Két hízó malac az ólban. Ez a fő dolog, s ezt
               elfelejtettük.</p>
            <p> S ezzel Margari úr, mint aki a fő dolgot felfedezé, újra pipájához nyúlt, hogy ismét
               rágyújtson.</p>
            <p> Azonban Clementine nem engedte azt megtörténni, via facti elfoglalva a
               csibukszárat.</p>
            <p> – Megálljon, no; ne füstöljön most; beszélgessünk még egy kicsinyt. Gondolja maga,
               hogy erre mind rá lehet venni a nagyságos urat?</p>
            <p> – Gondolom? Én nem gondolom; én tudom. Ha én mondom a nagyságának, hogy ez „kell”,
               hát az akkor kell.</p>
            <p> – De hátha ő azt mondja, hogy „nem”.</p>
            <p> – Azt mondja? Azt ő nem mondja; vagy ha ő azt mondja, akkor majd én is mondok
               valakinek valamit, s majd akkor nem én bánom meg, hanem ő. Óh, a Margarit nem jó
               megharagítani. A Margari barátságára szüksége van a nagyságos úrnak jobban, mint
               Margarinak a nagyságos úréra.</p>
            <p> – Ne mondja.</p>
            <p> – De igenis mondom. Keresse elő a csibukom szárát; nem pipázok, no; de kell nekem a
               kezemben lenni valaminek, mikor gesztikulálni akarok. Mert ha én akarom, ezt a
               csibukot a földhöz ütöm, és összetörik, és ha akarom a nagyságát a földhöz ütni, az
               is csak úgy törik össze.</p>
            <p> Clementine nem ügyelt most arra, hogy Margari a gesztikulációval mind szétszórta a
               szobában a dohányhamut, hanem odasimult hozzá, s karjába fonta kezét.</p>
            <p> – Igazán olyan nagyon kezedben tartod János urat valamivel?</p>
            <p> – Mint ezt a csibukot.</p>
            <p> – Ugyan mi lehet az?</p>
            <p> Margari lerázta őt válláról.</p>
            <p> – Eredj dolgodra, nem asszonynak való az megtudni.</p>
            <p> A kíváncsiság majd megölte Clementine-t. Sírni kezdett.</p>
            <p> – Hát nincs énhozzám bizodalmad? Hát nem vagyok e én hitvestársad? Hát nem vagyok e
               én veled egy test, egy lélek?</p>
            <p> – Ostoba beszéd. Ha egy test, egy lélek vagy velem, hát eredj alunni, mert az én
               testem és lelkem alhatnék.</p>
            <p> E rossz élc után Margari úr menten le is heveredett megint az üresen maradt
               szófára.</p>
            <p> Clementine most már naivul kezdte faggatni.</p>
            <p> – Nem! Éntőlem addig el nem alszol, míg meg nem mondod. Hiába hunyod be a szemedet,
               hiába teszed magadat, hogy alszol; én nem hagyok békét, nekem meg kell azt mondanod,
               hogy tudjam.</p>
            <p> Margari egy darab ideig csak vette tréfára a dolgot, még horkolni is kezdett, de
               végre mikor megunta a helytelenkedést, felugrott fektéből, nagyot ütött öklével a
               politérosasztalra, s olyat ordított, mint egy pénzért mutogatott tengeri
               oroszlán.</p>
            <p> – Hallgass, te ostoba! Ha valaki megtudja azt, amit én tudok, akkor becsuknak engem
               hat esztendőre, a nagyságos urat nyolcra, tégedet tizenkettőre; mármost hallgass.</p>
            <p> Clementine úgy megijedt erre a szóra, hogy kikotródott a szobából, s vissza nem mert
               jönni Margarihoz; azon törve a fejét, hogy mikor viszik mármost valamennyit a
               siralomházba. Rettenetes gondolatok támadtak afölött szívében.</p>
            <p> Majd mindjárt meglátjuk, milyen auspiciumai lehetnek Margari úrnak ahhoz a kis
               falusi domíniumhoz hűséges szolgálataiért.</p>
            <p> A Lángainé contra Lapussa János örökösödési per még mindig az első bíróság előtt
               van. A bizonyítékok és ellenvédvek felhordásában mindkét fél kifáradhatatlan. A
               szolgabíró nem győz eléggé a szerencsének örülni, hogy János urat a sedriák ideje
               alatt mindennap magánál láthatja. Nagyon valószínű, hogy a perét meg fogja nyerni. Ez
               egyike azon eseteknek, miknél a bíró lelkiismerete szerint meg van győződve, hogy
               melyik félnek van moraliter igaza, hanem az írott betűk ellen még sincs hatalmában az
               ítéletet jobb felé dönthetni; engedni kénytelen, hogy essék balra.</p>
            <p> János úr tehát mindennapi látogató a szolgabírónál, akit kedves barátjának nevez, s
               mindig hív magához ebédre, de aki sohasem megy oda.</p>
            <p> Monori úr a régi fajta szolgabírók közé tartozik, akik nem haszonért, hanem csupán a
               tisztesség kedvéért, a megbecsülésért viseltek hivatalt, a megye ügyeit saját
               ügyeiknél elébbre tették; akik, ha kellett, vizeket szabályoztak, ha kellett, az
               ország sérelmeit kötözgették, és ami mindig kellett, igazságot osztottak egyformán
               mindenkinek, nem tekintve azt, hogy ki nagy, ki alacsony. Hogy Monori úr már 24 év
               óta viseli hivatalát, abból következtethet mindenki nyilvános jellemére, aki tudja,
               hogy egy időben a közvélemény választotta újra a tisztviselőket minden harmadik
               évfordulónál, és hogy akkor a köztisztviselőket jobbára „becsülettel” fizették,
               amiből még azon időkben nagy állandó tőkéje volt az országnak.</p>
            <p> Monori úr le szokta ültetni úri kliensét, s pipát szokott dugni a szájába, mikor
               látogatásra jön.</p>
            <p> Egy nap az kérdezé tőle, hogy mit tud a nagyságos úr bizonyos Margari felől, ki
               írnokságért folyamodott a megyei kancelláriába, s folyamodásában a Lapussa-családra
               hivatkozék, mint amelynél huzamosb ideig viselt bizonyos hivatalokat.</p>
            <p> Ha János úrnak annyival több esze lett volna a közönségesnél, amennyivel kevesebb
               volt a szíve, azt felelte volna erre a tudakozódásra, hogy nem ismeri közelebbről azt
               a becsületes embert, s éppen nem felel a jelleméről; azonban az ösztönszerű
               fösvénység nem engedte, hogy ne kapjon ezen a kérdésen. Legjobb alkalom kínálkozott
               számára egy alkalmatlan nyűgöt saját válláról le-, és a vármegyére rátólni.
               Felmagasztalta az egekig a derék, becsületes embert; hogy az milyen egyenes lelkű,
               milyen józan, milyen szorgalmas. Szerencsétlen, nem vette észre, hogy a <hi>„legale testimonium,”</hi> előtt beszél, akinél ma nem „verba v<hi>olant”,</hi> hanem „verba v<hi>alent”.</hi>
            </p>
            <p> – De vajon megbízható ember-e? Itt holmi aprólékos pénzkezelések is fordulnak elő;
               tiszta keze van?</p>
            <p> – Óh, kérem, mint az arany! Én olvasatlan pénzt merek rábízni. Nekem váltóim
               forognak kezében. Küldözöm a velem összeköttetésben levő üzérekhez; ennél több már
               nem kell.</p>
            <p> – Kegyed szava mindenesetre elég ajánlat.</p>
            <p> János úr még azután is annyi szépet és jót beszélt összevissza Margariról, mint egy
               lócsiszár a vak lováról, amit a vásáron másnak a nyakába akar kötni.</p>
            <p> Szerencsétlen! Nem tudta, hogy szolgabíró előtt beszél. Annak pedig már zsebében
               volt Vámhidy hivatalos jelentése Kálmán vallomásáról, melynek folytán a tiszti ügyész
               bűnvádi vizsgálatot kért Margari ellen.</p>
            <p> Monori úr azzal bocsátá el magától János urat, hogy nagyon meg van elégedve a
               felvilágosítással.</p>
            <p> János úr szertelenül örült, hogy ilyen jó üzletet csinált. Egy alkalmatlan tolakodó
               koldust, aki iránt némi kellemetlen kötelezettségei vannak, ilyen szépen ellátott a
               más rovására életfogytig tartó hivatallal. Egy ilyen örökké kérő száj valahára be van
               dugva. Száz procent nyereség. Ezen való örömében annyira ment, hogy komornyikját
               rögtön elfuttatá Margarihoz azon izenettel, hogy holnap reggel 11 órakor látogasson
               el hozzá, valami nagyon kedves izenettel akarja meglepni. Persze, úgy kellett vinnie
               a dolgot, hogy Margari a megnyerendő írnoki állomást akként vegye, mint magas
               pártfogója közbenjárása által nyertet, s azzal aztán minden további követeléséről
               letegyen.</p>
            <p> Még aznap délig az a meglepetés érte, hogy Monori személyesen látogatott el hozzá.
               Ez valóban a csudák közé tartozott, mert a szolgabíró sohasem szokott hivatalos
               küldetéseken kívül sehová ellátogatni.</p>
            <p> – Minek köszönjem ezt a rendkívüli szerencsét? – kérdezé János úr, bizalmasan
               leültetve Monorit a pamlagra; magában pedig így magyarázá a dolgot: ez a táblabíró
               nem tartá illendőnek elfogadni hivatalszobájában az általam megkísértett
               hálaajánlatokat, valószínűleg így tęte-ŕ-tęte akar rá alkalmat adni. No, iszen én nem
               leszek fukar, azt tapasztalni fogja.</p>
            <p> – Én bizony csak azon bizonyos Margari ügyében jöttem – szólt Monori, feszesen
               hátratartva magát, s szemeit élesen János úrra függesztve.</p>
            <p> (No, ez világosan csak <hi>ürügy!</hi> Ugyan mit törődnék a szolgabíró
               egy ilyen semmi ember dolgával oly nagyon?)</p>
            <p> – Reggeli beszélgetésünk óta az a körülmény jött közbe, miszerint egy Arad megyei
               tiszttársamnak sikerült az elveszettnek hitt Lapussa Kálmánt feltalálni.</p>
            <p> E szónál János úr elkezdte a bajusza végét a szájába simítani, s figyelmesen
               rágogatni.</p>
            <p> – A fiatalember kivallá, hogy a kérdéses váltóhamisítást csakugyan ő követte el;
               hanem egyúttal azt is, hogy erre őt Margari úr vette rá, és hogy az általa aláírt
               váltó eredetileg negyven forintról szólt, s így okvetlen valakinek másnak kellett
               abból negyvenezret csinálni.</p>
            <p> János úr nagyon köhögött erre a szóra; bizonyosan lerágott bajuszából akadhatott
               valami a torkán.</p>
            <p> – Ez a körülmény nagyon kényes, megvallom – folytatá Monori –, mert ezáltal a
               fiatalembert terhelő vád nagyon megkönnyebbül, s annak nagyobb része eddig egészen
               mentes vállakra fog nehezülni; ő mint kiskorú, beszámítás alá kevésbé vehető, diákos
               könnyelműségeért legfeljebb szigorú családi fenyíték és gyámi felügyelet alá kerül;
               de Margari és még nem tudom kicsoda, aligha nagyon meg nem ütik a bokájukat.</p>
            <p> János úrnak most már nem volt elég a bajusza; a körmeit kezdte rágni.</p>
            <p> – De hát végtére is mit tartozik ez a dolog énrám?</p>
            <p> – Csak annyiban tartozik, hogy uraságod maga mondá előttem, miszerint Margarit
               megbízottjául tartja, s ez az egész hamis váltóügy uraságod által
               infiltráltatott.</p>
            <p> – No, én nem azért mondtam, mintha úgy volna, hanem, hogy egy kis hivatalhoz
               juttassam. Én nem felelek senkiért. Mi közöm nekem inasaim, cselédeim
               karakteréhez?</p>
            <p> – De ez <hi>megbízott,</hi> ki uraságod váltóit is szokta kezelni.
               János úr azt hitte, hogy ebből a zsákutcából egy kis erélyes gorombasággal
               legcélszerűbben lehet majd kitörni.</p>
            <p> – De hát minek engedjem én magamat saját házamnál így kikérdeztetni? – kiáltá
               erőtetett büszkeséggel, s felugrott a pamlagról a szolgabíró mellől.</p>
            <p> Erre a szolgabíró is felállt.</p>
            <p> – Bocsánat. Én nem látogatóképpen vagyok itten, hanem hivatalos kiküldetésből, mint
               önnek bírája.</p>
            <p> Azzal hidegvérrel kigombolá atilláját, s elővoná zsebéből a nagy pecsétes
               levelet.</p>
            <p> – Önnek meg kell esküdni az általam felteendő kérdőpontokra.</p>
            <p> – Én? Én nem esküszöm semmire – kiálta János úr, kezeit hátradugva kabátszárnya alá,
               mintha attól félne, hogy valaki erővel fogja kényszeríteni ujjai feltartására. – Én
               nem akarok esküdni; én nem szoktam esküdni soha. Én kvéker vagyok, metodista, azok
               nem esküsznek.</p>
            <p> – Ez, uram, fejedelmi parancslevél, aki ennek ellenszegül, büntetést von magára.</p>
            <p> – Micsoda büntetést?</p>
            <p> – Fizet nyolcvan forintot.</p>
            <p> – Tessék, itt van a nyolcvan forint! – János úr mohón fizetett; gondolva magában,
               hogy hisz ez a törvény remekül van kigondolva; gazdag embert nem kötelez, mert mi
               annak nyolcvan forint?</p>
            <p> – Jól vagyon – szólt Monori úr, a pénzt nyugtatványozva –, majd holnap ismét
               eljövök.</p>
            <p> – Minek?</p>
            <p> – Ismét felszólítom kegyedet a hitletételre.</p>
            <p> – S ha én nem eszküszöm?</p>
            <p> – Fizetni fogja a bírságot toties, quoties; egy jurátus tabulae regiae nótáriusnak
               rendes napi kötelessége leend kegyedet ott, ahol felkeresni, a nyílt parancsot
               bemutatni, mindaddig, amíg kegyed meg nem esküszik; most ajánlom magamat.</p>
            <p> A szolgabíró eltávozta után János úr dühe tetőpontját érte. Legelőször is a szegény
               kalamárison töltötte bosszúját, amelyből Monori a nyugtatványt megírta, azt földhöz
               vágá; a csörömpölésre beszaladt a komornyik, azt kérdve, hogy miért méltóztatott
               csengetni, azt hátba vágta, kikergette, hogy mert bejönni, azután meg utánaszaladt,
               nyakon fogta, megtépázta, hogy mert kimenni, miért nem takarítja fel a cserepet a
               pallórul? Azután mérgesen nekiment a terembe vezető szárnyasajtónak, annak két
               ablaktábláját berúgta, mert nem akart kifelé nyílni, ahogy ő kívánta, hanem befelé,
               amerre a zára volt. Kalapját felcsapta a fejére, lerohant a lépcsőn, egy budaörsi
               sváb asszonyt kitaszigált a kapu alól, ki oda települt le egy hátikosár
               szegfűgombával, s azzal nekimérte a lábait a járdának, egypár szemközt jövő
               jurátussal összeveszett, egy házaló zsidót, ki nem akart előle kitérni, lelökött a
               járdáról, s csak a Király utca szegletén jutott eszébe, hogy hiszen saját hintaja is
               van, amelyen kimehetne a városligetbe, mert odatartott, s visszafordult, hogy
               befogasson; a Váci utca szegletén megint az derült fel előtte, hogy igen ám, de azon
               a hintón Makszikát küldte ki sétálni, két fogatot pedig nem tartott, megint
               visszafordult, a kaszárnya előtti hosszú sor bérkocsit végigjárta, végig gazemberezte
               valamennyit; míg aztán talált egyet, aki 40 pengő krajcárért vállalkozott
               kiszállítani városligeti villájáig.</p>
            <p> Ott tért csak egy kicsit magához.</p>
            <p> Tehát Kálmán megkerült; Kálmán magára és Margarira vallott. Margari belekerült a
               csávába. Ez idáig nem baj. Margarit csak dezavuálni kell; ő azután lássa, hogy húzza
               ki a lábát a hínárból. De hátha majd Margari fog vallani? Mindegy; azt nem kell
               elismerni. De az a fatális királyi parancs! Vagy meg kell esküdni, vagy pedig fizetni
               a bírságot mindennap. No, ez szép kis üzlet lesz! Árendát fizetni az embernek a
               lelkiismeretétől; nyolcvan forintot adni ki naponkint a lelkére! Hisz annyiba még a
               teste sem kerül beleszámítva fodrászt és pezsgőt.</p>
            <p> Ez elől legjobb lesz elszökni. Idehagyni fővárost és szolgabírákat, s elmenni
               utazni. Talán majd azalatt elfelejtik. – De hát a per. Hátha ez meg azalatt eldűl, és
               az ő kárára talál dűlni? Fatális dilemma! – Itt maradni is veszedelem, elmenni is
               veszedelem. Legjobb lenne, ha az egész hamisváltó-ügy nem lenne a világon. Legjobb
               lenne visszavenni az egészet; de már az a bíróság kezében van; az már nem
               ignorálhatja. Margarit megvesztegetni, hogy engedje magát becsukatni öt-hat
               esztendőre, és ne szóljon semmit, őrült gondolat! Legjobb lenne eltagadni minden
               összeköttetést vele; de hát az eskető parancs? Vagy meg kell vallani, hogy az ember
               maga is érdekelve van; akkor persze meg nem esketik, de maga jön gyanúba; vagy
               megesküdni hamisan, az mégis illetlen volna; vagy fizetni az ördöngös vámot a
               nemesküvés hídján való átjárásért mindennap! Ah, ez mégis kétségbeejtő
               szillogizmus.</p>
            <p> Ebben a vétkes körben forgolódott álmatlanul egész éjjel János úr, s reggelre
               mégiscsak arra határozta el magát, hogy legjobb lesz rögtön befogatni, áthajtatni
               promontori szőlejébe; a cselédeknek azt mondani, hogy ott fog mulatni, ott pedig
               postaszekérre ülni, visszahajtani sárfeneki uradalmára; hollétét nem tudatni mással,
               mint ügyvédjével, s ott várni be a dolgok első kifejlődését, s csak legvégső szükség
               esetére bukkanni elő.</p>
            <p> Szegény gazdag ember! Mennyi keserű órát szerzett lelkének; ahelyett, hogy azt
               mondta volna rokonainak: vessük a tűzbe az egész átkozott pert; íme, itt van három
               millió, kettő ebből a tietek, egy az enyim; legyünk mindannyian boldogok.</p>
            <p> Nem! Neki mind a három millió kellett; – és a lelki gyötrelmek hozzá.</p>
            <p> Még kisfiától sem vett búcsút, úgy ment útra, az még akkor aludt, hogy ő parancsot
               adott a lovakat befogni.</p>
            <p> Sietve felhörpenté a csokoládét; belecsavarta magát köpenyébe, s azt hivé, hogy
               mármost futhat.</p>
            <p> Pedig dehogy futhatott! Az ajtóban szemközt találkozott Margarival.</p>
            <p> Éppen róla gondolkozott; de hogyan? Egész éjjel az kísértette; az nyomta a gyomrát,
               ha elaludt.</p>
            <p> – De ugyan mit akar itt, hallja? – kérdé az alázatos férfiútól, akitől félt.</p>
            <p> – Méltóztatta engemet kegyesen magához rendelni; és én megtudtam, hogy méltóztatta
               kijönni a villába, nem akartam úri mulatságát megzavarni, inkább utánajöttem.</p>
            <p> János úr kívánt neki valami helyet, hogy hova ment volna. Szerette volna megsúgni
               neki, hogy mi baj vár reá, de hallgatózó cselédség fogta körül, akiket mind meg
               fognak esketni ellene, s gyanúba keveri magát, ha kisül, hogy Margarival titokban
               beszélgetett; jobb volt őt ezúttal lerázni a nyakáról.</p>
            <p> – Jól van, jól van; de most nem érek rá; majd jöjjön máskor, itt nem adhatok
               semmit.</p>
            <p> – Méltóztatta valami örvendetes hírt akarni mondani.</p>
            <p> (No, hisz azt majd megtudod, csak eredj haza.)</p>
            <p> Majd máskor, majd máskor, most nagyon sietek; most nem érek rá <hi>instanciákat</hi> elfogadni. Hogy jut eszébe ilyen korán jönni az emberhez?
               Tudja, hogy tizenegy órától tizenkettőig vagyok otthon található a városban; akinek
               valami kérnivalója van, keressen ott és akkor.</p>
            <p> Margari pedig már akkor megtudta a kocsistól, hogy Promontorra mennek át, ahonnan a
               nagyságos úr nem is fog visszajönni, mert a kocsi üresen tér a városba.</p>
            <p> – Ahogy méltóztatja parancsolni, drága nagyságos úr, engedje kezeit megcsókolnom.
               Majd én viszem azt a táskát a hintóig. A pálcáját méltóztatott itthon felejteni, majd
               én beszaladok érte.</p>
            <p> – Nem kell, nem kell. Ne szolgáljon engem. Ön nekem nem cselédem. Van nekem inasom
               elég, aki szolgál. János úr mindenképpen le akarta magáról rázni Margari
               szolgálatkészségét, ami ezt csak annál inkább ösztönözte hű ragaszkodása
               bebizonyítására. Ő szaladt előre a kocsiajtót kinyitni, ő segített János úrnak
               felülni a kocsiba, ő kívánt neki legtöbb szerencsés utazást, jó mulatást, s egyéb
               afféle hiábavaló óhajtásokat, amivel olyan kedves érzést szerzett János úrnak, mint
               mikor az embernek a csizmájába egy hangya beszorul, s az ember társaságban van, nem
               húzhatja le lábtyűjét, hogy mulattatóját megölhetné.</p>
            <p> Szinte jólesett János úrnak, mikor a hintóajtót becsukta, hogy nem látja Margarit
               többé.</p>
            <p> Margari pedig érett eszével így magyarázá magának a fogadtatást, vagy inkább nem
               fogadtatást, hogy a nagyságos úrnak szoktak csodálatos úri szeszélyei lenni,
               amilyenek minden nagy úrnak mód nélkül illenek; valaki talán megharagította; az
               inasok mondják, hogy tegnap este rossz kedve volt, a kertészt is megrugdalta, hanem
               az nem tesz semmit, Margari tudja magát alkalmazni, Margari nem neheztel, ismeri már
               az úri szokásokat, tudja, hogy a harag nem tart sokáig; most a nagyságos úr mérges,
               mert korán kelt fel; Margarit nem akarja látni; jól van, nem is fogja látni, mert
               Margari felül hátul a bakra az inas helyére; a nagyságos úr hogy fog majd
               csodálkozni, ha Promontorban Margari nyitja ki előtte a hintóajtót; hogy fogja
               mondani: hát maga hogy jött ide, hogy magát az ördög vigye el! S azután, hogy fog
               majd nevetni, hogy ajándékozza meg majd Margarit! Vajon mit szándékozik adni? Mi az
               az örvendetes hír, amivel meg akarja lepni?</p>
            <p> Efölött egész Promontorig volt módja Margarinak a bakon változatokat komponálni
               magában, míg odabenn a hintóban a nagyságos úr azon pihentette a fejét, hogy ugyan
               jó, hogy ez a Margari valahára lemaradt a nyakáról; hogy elveszett a szeme elől, bár
               elnyelné valamerre valami cethal! Hisz hány emberről olvashatni naponkint az
               „Ungar”-ban, hogy véletlenül egy házfödélről leesett cserép agyonütötte, szekér
               keresztülment rajta, beleesett a Dunába; útközben megfagyva találtatott; rossz gombát
               evett, és meghalt, vajon nem történhetnék-e valami ilyen jótékony non putarem
               Margarival? – Nincs-e most koleraidény vagy efféle?</p>
            <p> Margari pedig ott ült azalatt a hintó bakján, a háta mögött.</p>
            <p> A promontori szőlőskert udvarán megállt a hintó; János urat majd a szél ütötte meg,
               amint a hintó üvegablakán kitekintve, legelső panorámai látványul Margari ábrázatját
               pillantá meg maga előtt, amint a hű férfi a hintóajtót sietett előtte készséggel
               kinyitni.</p>
            <p> – Hát <hi>kend</hi> hogy jött ide? – (Olyan dühös volt már, hogy
               megbetegszik, ha kendnek nem szólíthatja.) – Hogy jön kend ide?</p>
            <p> Margari egyre azt hitte, hogy a nagyságos úr villogó szemei, kipkapkodó szája,
               vonagló arca valami tréfás kedélyállapotot fejez ki, amint hogy volt is János úr
               haragjában mindig valami humorisztikus torzulat, s vesztére az jutott eszébe, hogy ő
               most életében először megpróbál valami élcet mondani.</p>
            <p>
               <hi>– Repültem,</hi> instálom alássan.</p>
            <p> No, hiszen repült aztán a következő pillanatban akkorát, hogy egy szőlőlugas
               redélyzetéig meg sem állt! Még ilyen pofont János úr életében senkinek sem
               utalványozott. Margari csak eltűnt a barátságos szőlőlugas lombjai között, mint mikor
               a színpadon süllyesztők és díszítménybokrok között eltűnnek a balett-ördögök.</p>
            <p> Ekkor ijedt csak meg János úr, hogy mit cselekvék. Azon ijedt meg, hogy neki
               rendesen minden pofon egypár százforintjába szokott kerülni: ez igen költséges
               szenvedély. Éspedig különösen Margarit nem volt neki szabad rossz kedélybe hozni; az
               ember utálhatja a viperát, de azért ne hágjon a farkára, ha már a fejére nem
               hághat.</p>
            <p> Haragja kitörésén megrettenve, amint Margarit a lugasban elmúlni látta, utánarohant;
               előkereste, saját kezeivel kiszabadítá a venyige közől, felemelte, talpra állítá,
               biztatni kezdé.</p>
            <p> – Nono, kedves barátom, térjen magához; nem akartam ilyen nagyon. Ne haragudjon, no.
               Hiszen nem fáj, ugye? Hol ütötte meg magát?</p>
            <p> Margari pedig elkezdett sírni, mint egy iskolásgyerek; mentül jobban engesztelték,
               annál jobban bömbölt.</p>
            <p> – A nagyságos úr! A nagyságos úr! A nagyságos úr engem megverte. Én nem bántottam a
               nagyságos urat soha; én hűséges szolgája voltam a nagyságos úrnak. A nagyságos úr
               engem hívatta, hogy örvendetes újságot mondja nekem; no iszen kaptam én örvendetes
               újságot! A fejem beszakadt három helyen! Kiesett a fogam mind, odavagyok. Sohase
               látok többet a két szememmel. Sohasem érdemeltem ezt. Én nem vagyok a nagyságos úrnak
               kutya.</p>
            <p> – No, no, no, csak ne kiabáljon olyan nagyon – csitítá őt János úr, kit nagyon
               nyugtalanított ez a jelenet. Jöjjön be a veranda alá. Törülje le a képéről a
               vért.</p>
            <p> – De én nem vagyok kutya – ordította Margari, ki annál jobban lármázott, mentül
               jobban csitították. – Én nem megyek sehova, én megyek az utcára, ott kiabálok végig:
               akarom, hogy lássák engemet vérezni végig a városon.</p>
            <p> – Margari ne legyen bolond. Nem akartam bántani: heveskedtem. Ihol van, adok pénzt;
               mennyi kell, elég lesz kétszáz forint? Na, mosdjék meg szépen.</p>
            <p> A „kétszáz forint” szóra Margari egy kicsit alábbhagyott a bömböléssel, hanem
               szerette volna azt előbb látni; mert gondolta, hogy ha előbb kiengesztelődik; majd
               nem kap semmit; azért hát most már csak nyöszörgött, és sántított mind a két lábára,
               s valami kis karcolásból telemázolta vérrel az egész ábrázatját.</p>
            <p> János úr sietett saját zsebkendőjével letörülni Margari arcát.</p>
            <p> – No, no, kedves Margari, bizony mondom, nem akartam. De minek jött utánam? Lássa,
               nekem itt légyottom van, valami szépasszonyt várok; ilyenkor a legjobb ismerősét sem
               szívesen látja az ember, ilyenkor az ember dühös mindenkire.</p>
            <p> Margari egyszerre átcsapott e furcsa ötletre a siránkozásból a nevetésre, ahogy
               makacs gyerekek szoktak.</p>
            <p> – No, lám, már nevet, nincsen semmi baja. No, itten van a kétszáz forint, amit
               ígértem. Lássa, én jó ember vagyok. Még majd többet is adok. Hanem most hagyjon
               magamra, menjen el ezzel a pénzzel külföldre, mulassa ki magát, majd adok többet
               is.</p>
            <p> – Köszönöm alázatos kegyeit – szepegé a megvert férfiú kiengesztelődés hangján, s
               számtalanszor összecsókolá János úr kétszáz forintos kezeit, ki őt azalatt iparkodott
               a kapun kifelé tuszkolni, s egészen el volt vele foglalva, úgyannyira, hogy észre sem
               vevé, miszerint valaki már régóta nézi ezen jelenetet, s szinte összerezzent, midőn
               az a valaki ismerős hangon megszólítá:</p>
            <p> – Jó reggelt a<hi> tekintetes</hi> úrnak.</p>
            <p> Mint a lernéi hidra a Medúza-főtől, úgy meredt meg János úr a jó reggelt kívánó
               tekintetétől. Monori úr volt az, a szolgabíró.</p>
            <p> Legelőször is azt hitte felőle, hogy az most utána jött a mindennapi nyolcvan
               forintot behajtani; pedig annál sokkal rosszabb volt, amiben járt.</p>
            <p> – Engedelmet kérek – szólt közelebb lépve hozzájuk –, én felsőbb végzés által
               Margari János elfogatására vagyok kiküldve, s megtudva azt, hogy a tekintetes úr
               magával hozta, kénytelen voltam utána jönni, hogy továbbmenekülését
               megakadályozzam.</p>
            <p> Két markos megyei pandúr a szolgabíró háta mögött nyomatékot látszott adni elmondott
               szavainak.</p>
            <p> – Engemet elfogni? Miért akarják engemet elfogni? Én becsületes ember vagyok, én
               igaz járatbani ember vagyok; én nem vagyok sem gyilkos, sem haramia, énrólam felel a
               nagyságos Lapussa János úr; én a nagyságos Lapussa János úr bizodalmas embere
               vagyok.</p>
            <p> Eközben mind szorosabban igyekezett János úr mellé furakodni, s magát hozzá
               annektálni, megragadta frakkja szárnyát, s mint támadást váró katona a karéjban,
               erősen sorakozva társa mellé.</p>
            <p> János úr minden lehető temperamentumából kiesett.</p>
            <p> Flegmája sohasem volt, dühe pedig nagyon megcsappant, hihetőleg a félelem miatt.
               Annyit világosan látott, hogy ennél ostobább helyzetbe még soha életében leszegezve
               nem volt.</p>
            <p> Még ráfogják, hogy ő akarta elszöktetni Margarit! A szolgabíró még azt is látta,
               hogy pénzt adott neki, s biztatta, hogy csak menjen odább; látta, hogy ápolgatta,
               hogy cirógatta az érdemes férfiút, s mármost hihet felőle akármit – de az ördög hozta
               ezt a Margarit most őutána!</p>
            <p> Legelső kötelessége volt mindenesetre a frakkja szárnyát kiszabadítani Margari
               kezéből, s azután bal kezét a hozzá törleszkedő férfiú mellének feszítve, azt olyan
               messzire eltolni magától, hogy a gallérjába ne kapaszkodhassék, s azután pompás
               impertinenciával ismeretlenné tenni őt maga előtt.</p>
            <p> – Mit akar ez az ember? Kicsoda ez az ember? Hogyan jön ez az ember ide? – Én nem
               hoztam, nekem nem szolgám, nem cselédem; én nem tudok felőle semmit. Hogy a kocsimra
               felkapaszkodott, arról én nem tehetek; azért majd elkergetem a kocsisomat; azért
               pofon ütöttem, és azért kifizettem neki a törvényes díjat, amit per útján kapott
               volna, ha bepanaszolna. Egyéb dolgunk nincs egymással. Tessék őt átvenni, tessék őt
               vasra verni: itt van. Nekem sem ingem, sem gallérom. Ha bűnös, lakoljon érte.</p>
            <p> Most Margarin volt az elbámulás sora.</p>
            <p> – Mit vétettem én? Miért akarják engem vasra verni? Én ártatlan vagyok, mint a
               napvilág. Ne higgye, nagyságos úr, hogy nekem valami vétkem van. Tévedés lesz a
               dologban. Valakit mást keresnek. Én nem vétettem soha életemben semmit.</p>
            <p> János úr csúnya kelepcében volt. Azt nem felelhette Margarinak, hogy nem tudja,
               mivel vádolják, mert ott állt a szolgabíró, akitől azt tegnap megtudta. Csak legjobb
               volt folytatni, amint kezdte.</p>
            <p> – Ön egy rafinírozott gazember! – szólt, hirtelen nyakravalójánál ragadva meg
               Margarit. – Ön beszélte rá az én kedves öcsémet, Kálmánt, hogy ama hibás lépést
               elkövesse, s azután maga hamisította tovább a váltót, hogy a negyvenből negyvenezer
               legyen. Ön tönkre akarta tenni egy fiatalember jövendőjét, ön meg akarta gyalázni
               családunk hírnevét. Mindent tudok! A tens szolgabíró úr nekem tegnap mindent
               megmondott; s azért én önt ezennel átadom a törvény büntető kezeinek.</p>
            <p> S azzal olyat lökött rajta, hogy a jámbor férfiú másodszor is hanyatt bukott,
               ezúttal egy sor paradicsomalma közé, amitől nemzetiszínű lett vitorlavászon
               pantalonja.</p>
            <p> Az erre következő párbeszédet semmi gyorsíró sem adhatná vissza, mert mind a két fél
               egyszerre elkezdett ordítani, lármázni, János úr a paradicsom szélén, Margari úr benn
               a paradicsomban, kezeikkel melleiket ütögetve, egymást fenyegetve, lábaikkal
               toporzékolva, kalapjaikat félrevágva, hangjaikkal egymást túlordítva.</p>
            <p> – Micsoda? Mindent tud? Énrólam tud mindent?</p>
            <p> – Igen, mindent tudok.</p>
            <p> – Hát nem maga parancsolta?</p>
            <p> – Ejnye, gazember; még azt mondja, hogy én parancsoltam.</p>
            <p> – Igen! Igen a nagys… <hi>maga</hi> parancsolta; én csak szót
               fogadtam, s most nem akarja engemet ismerni.</p>
            <p> – Nem ismerlek, gazember.</p>
            <p> – Maga a gazember. Én csak kicsiny gazember vagyok.</p>
            <p> – Adjatok egy botot, hadd ütöm agyon.</p>
            <p> – Én meg ezzel a spárgatakaróval.</p>
            <p> – Zsivány!</p>
            <p> – Te vagy a zsivány!</p>
            <p> Mikor látta a szolgabíró, hogy már elkezdik egymást tegezni, interveniált, hogy
               véget vessen a jelenetnek, s Margarihoz fordulva, felkérte őt, hogy szíveskedjék őt a
               kocsihoz követni.</p>
            <p> – Szívesen! Én megyek; én követem a szolgabíró urat. Akár a császár eleibe. De
               tessék elfogni ezt a másik embert is; ez a főbűnös.</p>
            <p> – Ne tessék rá hallgatni, Margari úr, Monori csak bosszúállásból beszél, amiért
               pofon ütöttem.</p>
            <p> A szolgabíró figyelmezteté, hogy Monori az ő neve (János úr annyira zavarban volt
               már, hogy a két egymásra rímező nevet is összetéveszté).</p>
            <p> Margari pedig állt amellett, hogy ha őt elfogják, fogják el János urat is. Ő nem
               bánja, ha a ló farkához kötik is, de a fiáker másik lovának a farkához kössék oda azt
               ott ni, mert az a főcinkos!</p>
            <p> Erőszakkal kellett a két pandúrnak eltávolítani a paradicsomból, s a bérkocsihoz
               vezetni, és abba beültetni, de még annak az ablakán is kikiabált, hogy ő nem fog
               egyedül ülni a börtönben, mert őneki nagyságos úri társasága lesz odabenn. Sőt, ahogy
               már elhajtott a bérkocsis, kidugta fejét az ablakon, úgy kiabált vissza valamit; a
               két pandúr odabenn nem bírta elcsitítani.</p>
            <p> János úr egészen ki volt a képéből kelve; nem lehetett ráismerni, hogy kicsoda.
               Arcán kék és veres foltok voltak ott, ahol máskor sárga szokott lenni; szemei el
               voltak meredve.</p>
            <p> A hátramaradt szolgabíró csak annyit mondott neki:</p>
            <p> – Uram, nem jó az embernek piszkos eszközöket használni, mert saját kezét is
               beszennyezi velük.</p>
            <p> Azzal a másik bérkocsira ült, s az előre haladott után hajtatott.</p>
            <p> János annyit belátott, hogy most már Pestet elhagynia lehetetlen.</p>
            <p> – – – Ilyen gyümölcsöket hozott az a nap, amelyen Margari számára János úrnak valami
               örvendetes hírüladnivalója volt.</p>
         </div>
         <div type="chapter">
            <head>A nő, kit nem lehet feltalálni</head>
            <p> Satrakovics Gerzson a csárdai éj után legjobbnak találta visszamenni Aradra; a
               csodálatos esemény, melynek kezdő fonalára ráakadni nem lehet, legközelebb érdeklé
               Hátszegit. Rettenetes lesz ugyan megjelenni előtte Gerzsonnak azzal a hírrel, hogy
               nejét, kit rábízott, az úton elvesztette, de mégis pedig ez a legelső, amit meg kell
               mondani, s azután tanakodni vele, hogy mit kell itt tenni ezúttal, hol keressék, mit
               gondoljanak, hová lehetett.</p>
            <p> Semmi medvebarlanghoz nem közelített ily szívdobogással Gerzson úr, mint Hátszegi
               szállásához, szinte elfúlt a lélegzete, amint az utcaajtó kilincséhez nyúlt; bárcsak
               be volna zárva, hogy annál hosszabb ideje lenne, amíg azt kinyítják.</p>
            <p> Csakugyan be volt zárva az ajtó, csengetni kellett. Még ideje is maradt várakozni a
               csengetés eredményére. Sokáig volt ideje várakozni. Egész addig, hogy kénytelen volt
               még egyszer csengetni. Annak sem lett semmi sikere. Azután még harmadszor is
               csengetett; és azután még fél óráig folyvást csengetett; végtére kezében maradt a
               csengettyű húzó; azt azután zsebébe tette, élő tanúbizonyságaul annak, hogy itt volt.
               Az ablaktáblák mind be voltak téve a háznál, annak jeléül, hogy senki sincs itthon a
               háznál. Lénárdnak saját háza volt az, melyben nem lakott kívüle senki, ő maga az
               emeletet foglalta el, cselédjei, lovai a földszint. Mikor nem volt Aradon, egy
               házmester szokott egyedül ott maradni. Most az sem volt fölfedezhető.</p>
            <p> Gerzson úgy magyarázá magának a dolgot, hogy bizonyosan kinn vannak mind a
               lóversenyen. Ez volt a futtatás utolsó napja. Éppen a verseny javára érkezett ki,
               amikor mindenki el volt foglalva a pillanat érdekeivel. Ilyenkor nem látják meg az
               embert, mert mindenki csak a lovakra ügyel. Gerzson úrnak elég nyugodt perce maradt a
               jelenlevőket végigmustrálhatni. Nem találta közöttük Lénárdot sehol. Sem az
               úrlovarok, sem a pályabírák, sem a nézők tarka serege nem adta őt elő.</p>
            <p> Egy szögletből leste végig az egész futtatást; onnan látta, mint futtat saját lova
               is, mint előzi meg lassankint a többieket egymás után; hogy bukik fel lovászával
               együtt a pálya felén; hogy vezetik sántítva; anélkül, hogy mind e látvány elvonná
               figyelmét arról, amit nem lát: folyvást Hátszegit kereste a nézők között.</p>
            <p> Végre nem állhatta tovább a kétséget, amint egy futamnak vége volt, leszállt a
               nézőhelyről a pályatérre, ahol egy körben sportsman bajtársai csoportosultak, s várta
               a bámulat és rémület kérdező kifejezését minden arcról, amint őt meg fogják
               pillantani.</p>
            <p> De mennyire meg volt lepve, amint a legelső ember, aki meglátta, hangos hahotával
               kacagta el magát rajta, s azután valamennyien, akik megpillanták, mind elkezdtek
               nevetni, és ujjaikkal rámutattak:</p>
            <p> – Itt van Gerzson! Megjött Gerzson!</p>
            <p> – Meg vagytok-e bolondulva? – kérdé Gerzson kimagyarázhatatlan zavarában.</p>
            <p> Azok pedig egyre kacagtak, és aki nem akart a szeme közé nevetni, az félrefordult,
               úgy nevetett.</p>
            <p> Azt hitte, hogy csakugyan őrültek közé jutott, míg végre Kengyelesy elébe nem jött,
               s két kezét csípejére téve, el nem kezdé dorgálni.</p>
            <p> – No, te ugyan szép legény vagy! No, te ugyan gyönyörű paladin vagy, mondhatom.</p>
            <p> – De hát mi lelt? Mi bajotok? Mit nevettek?</p>
            <p> – Halljátok? – szólt a gróf a körülállókhoz fordulva. – Még azt kérdi, hogy mit
               nevetünk? Hát, mondsza csak: hol hagytad Hátszeginét?</p>
            <p> S ennél a kérdésnél mindenki várakozással fordult felé.</p>
            <p> – Én nem látom, hogy mi nevetnivaló van ebben a kérdésben – szólt Gerzson úr, egyre
               mélyebben keveredve sejtelmei hínárjába.</p>
            <p> – Hova tetted a bárónét? Lénárd barátunk feleségét – sipíta élesen Kengyelesy.</p>
            <p> – Ez magam előtt is rejtély – dörmögé tompa hangon Satrakovics.</p>
            <p> – Hahahá! No, ilyen kaland még berlini diák koromban sem történt velem soha. Rejtély
               előtte, hogy hova tette útitársnéját.</p>
            <p> – Ki tud felőle valamit? Él-e? – kiálta Gerzson, kit az első pillanatra csak az öröm
               kapott meg, hogy Henriette– nek nem történt baja.</p>
            <p> A gróf összecsapta a kezeit, s azután gömbölyű sipkáját a földhöz.</p>
            <p> Ah! Ez már sok, ez már nagyon sok. Még azt kérdi, hogy él-e. Pajtás, honnan kerültél
               te elő?</p>
            <p> – Ne tréfáljatok! – riadt fel hangosan Gerzson úr. – Mondd meg mit tudsz felőle,
               mert ez rám nézve igen komoly dolog. Én semmi tréfát sem látok benne.</p>
            <p> Kengyelesy, látván, hogy Gerzson úr komolyan haragszik, még közelebb lépett hozzá, s
               egész egyenesen kimondá:</p>
            <p> – Tehát, kedves barátom, tudd meg, hogy te igen rosszul viselted magadat; először is
               Hátszeginek mind a négy lovát megsántítottad, másodszor kényszerítéd azt a szegény
               asszonyt éjszkára egy pusztai csárdába betérni, és végtére ott úgy leittad magadat,
               hogy elkezdtél garázdálkodni; utoljára azt sem tudtad, fiú vagy-e vagy leány A
               szegény menyecske majd megőszült rémületében, s csakhamar, ahogy téged elnyomott a
               buzgóság, beküldte a kocsist a városba előfogatért, s tégedet ott hagyva az asztal
               alatt, iparkodott visszahajtatni Aradra.</p>
            <p> – Ez nem igaz! – kiálta közbe Gerzson úr, egész arcában elvörösödve.</p>
            <p> – Mi nem igaz?</p>
            <p> – Hol van a bárónő?</p>
            <p> – No, csak megállj! Ne szaladj; utol nem éred, mert hajnalban visszautazott
               postalovakon a férjével Hídvárra.</p>
            <p> – Az nem igaz. Láttad-e őt?</p>
            <p> – Saját lornyettemmel. De valamennyien mind láttuk. No, ugyebár?</p>
            <p> Többen állították, hogy igenis látták a bárónőt.</p>
            <p> – De, kedves barátom – szólt Gerzson úr megűtődve –, ez nem tréfa. Ez egy igen
               tragikus eset, ami énvelem és a bárónővel történt; amit ti itt velem tesztek, az igen
               rossz elmésség, és azt kikérem magamnak.</p>
            <p> Kengyelesy vállat vonított.</p>
            <p> – Nem gondoltam, hogy te komolyan veszed a dolgot, hanem így van.</p>
            <p> – Kitől hallottad?</p>
            <p> – Hát magától…</p>
            <p> – A bárónőtől?</p>
            <p> – Nem. – Hátszegitől.</p>
            <p> Gerzson úrnak egy gondolat villant meg agyában.</p>
            <p> – Magával a bárónővel nem beszéltél?</p>
            <p> – Nem. Őt csak a kocsiablakon keresztül láttam, mikor elindultak.</p>
            <p> – Le volt fátyolozva?</p>
            <p> – Nem, barátom, ő maga volt az, nem csalódtam.</p>
            <p> – Köszönöm.</p>
            <p> – Nem tudom, mit.</p>
            <p> – Majd megtudod. Mármost csak mulassatok rajtam tovább. Isten veled.</p>
            <p> – Te, a Cornblue lába kitörött.</p>
            <p> Gerzson úr még csak meg sem állt erre a szóra, olyan sietve ment el onnan. Az
               ottmaradók – persze hogy nevettek rajta. Ez ugyan furcsán járt szegény De minek is
               vállalkozik hölgykíséretre, ha már ismeri a természetét, hogy nem állhat ellent a
               bornak?</p>
            <p> Gerzson úr pedig ment addig, amíg haza nem talált, s ezen idő alatt éppen semmit nem
               gondolkozott. Van ilyen solstitiuma a szellemnek, nagyon váratlan ijedelmek után,
               például, mikor valakit a vízből kirántanak, a belefulladás előtt egy perccel.
               Ilyenformán érezte magát Gerzson.</p>
            <p> Csak mikor hazaért, s kábultan leveté magát a pamlagra, akkor kezdett el egy kicsit
               visszagondolni azokra, amiket hallott. Annyi volt azokban a meglepő és a
               megfoghatatlan, az igaz, a nem igaz, a valószínű, a hihetetlen, a szégyenleni való, a
               dühbehozó, hogy ki nem tudott belőle egyhamar igazodni.</p>
            <p> Hogy a bárónő visszatért: ennek igaznak kell lenni, mert komolyan állítják
               visszatértét, mert Gerzson részeg volt. Igaz, hogy ivott, és elaludt. De hogy tudtán
               kívül garázdálkodott volna, hogy magát illetlenül viselte, akárhogy erőltette eszét,
               hogy visszaemlékezzék arra az elmúlt éjszakára, nem talált világosságot tovább, mint
               odáig, hogy Henriette előtte ült az asztalnál angyalszelíd arccal, s neki meséket
               mondott az erdélyi havasokról, s ő azokat nagy gyönyörűséggel hallgatta. Azontúl,
               amit látott, az mind álom volt. Henriette visszatért Aradra. De hát miért nem ment
               előre Pest felé? Henriette panaszkodott, hogy ő megsántította a lovakat, s
               kényszeríté útitársnéját a csárdába betérni. De ez lehetetlen! A báróné hallotta azt,
               hogy a lovakkal mi történt, s utoljára ő maga kívánta, hogy az útból félretérjenek. S
               mégis ő panaszkodott volna ellene Hátszegi előtt. „De ez nem igaz! Ez
               lehetetlen!”</p>
            <p> Ezt ugyan nem kiáltá, csak gondolta magában Gerzson úr, mert magában nem szokott
               beszélni, hanem annyi igaz, hogy talpra ugrott, s elkezde hevesen járkálni a
               szobában, s számtalanszor elfeledkezék magáról, hogy sérült karját nem bírja
               kinyújtani, amint fejéhez kapkodott vele.</p>
            <p> Végre készen volt a holnapra való tervvel.</p>
            <p> – Elmegyek. Rögtön elmegyek, odamegyek egyenesen hozzá. Meg akarom tudni tőle
               magától, hogy mi történt tehát énvelem, amiért így csúffá tett. Beszélni fogok saját
               magával, úgy lesz.</p>
            <p> És rögtön kiadta a parancsot kocsisának, hogy fogjon be; azontúl nem szólt senkinek
               semmit, hogy hová akar menni, magának a kocsisnak is csak a legelső állomást nevezte
               meg.</p>
            <p> A város végén egy szatócsboltban vett huszonnégy darab páros zsemlyét meg egy új
               fakulacsot; amint a Maros alá értek, leszállt a part alá, azt a kulacsot maga
               kiöblítette tízszer, s azután telemeríté vízzel, s akkor zsemlyéket és kulacsot mind
               elzárta útitáskájába. Azután felölté a szűrét, s behúzta magát a kocsi hátuljába;
               foga közé szorítá pipáját, markába a pisztolya agyát, s le nem hunyta a szemét
               reggelig.</p>
            <p> Gerzson úr utazása nagyon sajátságos volt; mikor egy falut értek, akkor megmondta a
               kocsisának, hogy micsoda falu fog következni most, két állomást egymás után sohasem
               tudatott vele. Reggel felé megevett egypár zsemlyét tarisznyájából, hogy éhét elüsse,
               s ivott rá a langyos Maros-vízből keserves kortyokat, mivel kulacsát telemeríté.
               Kocsiját két percnél hosszabb időre el nem hagyta, s minden embert, aki közelített
               hozzá kíváncsi kérdezősködéssel, felvont pisztollyal fogadott. Ha azoknak több eszük
               nincs, s ki nem térnek az útjából, bizonyosan rosszul járnak.</p>
            <p> Reggelig kétszer engedett egy-egy órai időt lovainak az etetésére. – Azután ismét
               árkon-bokron tovább.</p>
            <p> Kocsisa, ki nem volt szokva ilyen rigolyákhoz, fejcsóválva hallá a parancsot a
               mindig tovább menetelre; hajnal után megsokallta már a dolgot.</p>
            <p> – Nagyságos uram, nem tartunk stációt valahol? A lovak már nem bánnák, ha
               pihenhetnének.</p>
            <p> – Mi közöd hozzá, gazember? – riadt rá Gerzson úr. – Tán magad vagy álmos, lusta,
               semmirekellő? Akkor pusztulj a bakról, pimasz kölyök, majd hajtom én a lovakat,
               akasztófáravaló.</p>
            <p> Az öreg cseléd, ki húsz évi szolgálatidő alatt nem kapott ennyi változatos „gazember
               és semmirekellő” címet, mentegetőzve mondá, hogy hiszen ő nem magáért szól, hanem a
               lovak miatt.</p>
            <p> – És ha mindjárt kidűlnének is; mi gondod rá? Hát aki ellenséget kerget csata
               idején, az is megáll etetni, itatni? Tán a huszár panaszkodik amiatt, mikor
               negyvennyolc óráig nyeregben ül, s hallgatja az ágyúgolyók fütyülésit, aprítja az
               ellenséget, hogy hát a lova mármost hogy lesz, mint lesz? Megy, amíg az ellenségét le
               nem vágta; arra való a ló.</p>
            <p> A kocsis ebből azt vette ki, hogy az ura le akar vágni valakit. Ugyancsak fel is van
               ám készülve pisztolyokkal. Ilyen állapotban nem látta még Gerzson urat soha
               senki.</p>
            <p> A Hídvárra vezető útnál már sejtette a kocsis, hogy aligha ide nem igyekeznek.
               Másnap este volt már; ember is, ló is agyon volt fáradva. Itt pedig okvetlen meg
               kellett maradni éjszakára, mert Hídváron túl egész éjjel mehet az ember, míg új
               állomást talál, vagy a kerekét eltöri, ami sokkal is valószínűbb.</p>
            <p> – A kastély előtt megállsz! – parancsolá a várhíd elé érve Gerzson úr.</p>
            <p> A kocsis fejcsóválva tekinte vissza.</p>
            <p> – Nem fordulunk be a kastélyudvarra?</p>
            <p> – Nem! – kiálta rá Gerzson úr olyan mérgesen, hogy a szegény kocsisnak keresztbe
               akadt a torkán az a szó: hogy hát miért nem, mint a halszálka.</p>
            <p> Gerzson úr folytatta a csodálatoskodást; egy bő bekecs volt rajta, nagy
               oldalzsebekkel: az egyik oldalzsebbe beledugta két pisztolyát, a másikba két
               zsemlyét. Italt nem kellett magával vinnie, itt foly a patak, s a kalapkarimából
               nagyon ügyesen lehet inni.</p>
            <p> Amit azonban egy párt lépett a hídon, mégis megsajnálta a lovait, s visszatért
               kocsisához.</p>
            <p> – Nyisd fel a szemedet, és megértsd, hogy mit mondok. Én magam sem tudom, hogy
               meddig fogok odabenn maradni; meglehet, hogy igen sokáig tart. Te addig ne ácsorogj
               itt a lovakkal, hanem eredj le a pópához, mond meg neki, hogy tisztelem alázatosan:
               adjon helyet a pajtájában a lovaimnak s két véka tengerit; ha visszajövök, majd
               megszolgálom. Fizetést ne emlegess előtte, mert azzal megbántanád. Kezet csókolj
               neki, mert az pap, te pedig korhely pimasz vagy. Reggelig aztán alhatol. Ha reggel
               tőlem semmi újabb utasítást nem kapsz, akkor befogod ismét a lovakat a hintóba, s
               visszatérsz vele üresen Aradra. Kengyelesy gróf úr majd aztán tudatja veled a
               többit.</p>
            <p> Azzal megfordult a sarkán, s ment a várkastélyba befelé.</p>
            <p> Este volt már az idő. Az emeleten hét ablak ki volt világítva, a nyolcadikba
               besütött a hold. Az volt Henriette hálószobája. Gerzson úr ezt tudta. Járatos volt a
               kastélyban.</p>
            <p> A tornácon Lénárd vadászával találkozott, egy impertinens csontos állkapcájú öles
               fickóval, akit soha életében sem szenvedhetett. Az útját állta.</p>
            <p> – Jó estét kívánok, nagyságos uram.</p>
            <p> – Mit kívánsz nekem jó estét, ostoba szamár? Szólítottalak én arra fel, hogy nekem
               jó estét kívánj? Mintha én a te jó estéd kedveért jöttem volna ide huszonöt
               mérföldről. Ki van itthon?</p>
            <p> – Senki.</p>
            <p> – Ejnye, te lópofájú fakutya! Senki sincs itthon, és hét ablak van kivilágítva az
               emeleten.</p>
            <p> – Igaz, hogy ki van világítva, de azért, mert a nagyságos asszony beteg; azt
               virrasztják.</p>
            <p> – Hát az urad hol van?</p>
            <p> – Benyargalt Kolozsvárra, a tudós doktorért.</p>
            <p> – S mi baja az asszonyodnak?</p>
            <p> – Én nem tudom, azt mondják; hogy megbolondult.</p>
            <p> – Ejnye, hogy bolondulj meg magad, te veszett állat, hát ki mondta azt neked?</p>
            <p> – Hát ki mondta? Láttam, meg hallottam; látta más is, hogy meg van bolondulva.</p>
            <p> – Nem lehet vele beszélni?</p>
            <p> – Dehogy lehet. Éppen az a baj, hogy nem lehet.</p>
            <p> – Te fickó, én azt mondom, hogy a te gazdád idehaza van.</p>
            <p> A hórihorgas vállat vonított, s elkezdett fütyörészni.</p>
            <p> – Öcsém – szólt hozzá Gerzson úr, alig bírva ingerültségével –, az én öklöm itt a
               zsebemben most egy pisztolynak az agyát markolja, s nekem rettenetes kedvem volna
               ennek a golyóját a te fokhagymafaló fogaid közé durrantani; hát azért mondom, hogy
               velem ne tréfálj. Én nem látogatni jöttem ezúttal az uradhoz, hanem valami másért.
               Mondj igazat! Itthon az urad, vagy nincs?</p>
            <p> – Mondtam már, hogy egy lélek sincs itthon, csak a nagyságos asszony, az pedig meg
               van bolondulva.</p>
            <p> E pillanatban úgy tetszett Gerzson úrnak, mintha hegedűszót hallana az emeleten.</p>
            <p> – Hisz itt zene van!</p>
            <p> A fickó nevetett.</p>
            <p> – Igenis; azzal gyógyítják a beteg bárónét. A zenétől meggyógyulnak az őrültek.</p>
            <p> – De én zajos emberhangokat is hallok, mintha vendégség volna.</p>
            <p> – Hol? Dehogy hallani azt. A kutyák ugatnak a ketrecben.</p>
            <p> – Nem hallod?</p>
            <p> – Én nem hallok semmit.</p>
            <p> – Jól van, fiam; itt látom, hogy ki van adva a rendelet, hogy engemet bolonddá kell
               tartani. Hanem ahhoz gazdástul együtt későn keltetek fel. Ne őrizd olyan nagyon az
               ajtót, én nem akarok erővel a gazdádhoz felmenni; majd felkeres ő engem, azt fogadom;
               várj csak egy kicsit.</p>
            <p> Azzal Gerzson úr leült a lépcsőre, kiszakított a tárcájából egy levelet, s azt
               térdére fektetve, irónnal a következő sorokat írá:</p>
            <p> &lt; „Uram!</p>
            <p> Én önt egy nyomorult gyáva embernek nyilatkoztatom: ha meg akarja tudni, hogy miért,
               ott fog ön találni a kalugyernél, ott megmondom, s aztán elvégezhetjük egymással a
               többit.</p>
            <p> Satrakovics Gerzson.”</p>
            
            <p> – Így! Erre a szóra majd csak elő fog jönni. Akinek ilyen szót mondanak az
               ajtajában, az nem tagadhatja el, hogy itthon van.</p>
            <p> Gerzson úrnál volt spanyolviaszk is, meg gyufa is, gyűrűjével lepecsételé a levelet
               ott a kőlépcsőn, nem kellett neki hozzá íróasztal.</p>
            <p> De hátha még erre sem jön elő?</p>
            <p> Ez az ötlet újra felszakíttatá vele a levelet; még ez utóiratot ragasztá hozzá:</p>
            <p> „Ha nekem illő elégtételt nem adsz, én rád várok a kastélyod kapujában, s lelőlek,
               mint a kutyát!!!”</p>
            <p> Ez már csak elég?</p>
            <p> Megint lepecsételte a levelet, s már adni akará a vadásznak, midőn meg az jutott
               eszébe, hogy de hátha fel sem bontják azt, csak olvasatlanul a tűzbe vetik?</p>
            <p> Most aztán a külső levéloldalra írt még ilyenformát, mindjárt a cím alá:</p>
            <p> „Ha fel nem bontanád a levelet, én hasonló tartalmút fogok az aradi kaszinóba
               kiragasztani az indítványtáblára.”</p>
            <p> – No, te ajtónálló cerberus, fogd ezt, és majd ott, ahol előtalálod, add át az
               uradnak. Szóval is köszöntetem: mondd meg neki. – Üssön beléd a … …</p>
            <p> Több szót nem is vesztegetett itt aztán Gerzson úr, hanem lekerült a várból a kis
               lelkészlakig, melyhez kegyelmesebb volt a természet, mint a patrónus, mert ahol ez
               rongyosan hagyta a zsúptetőt, azt zöld venyigével befoldozta amaz.</p>
            <p> Az ősz pópa kapujában várta Gerzson urat; a kocsis beszédéből annyit kivehetett,
               hogy valaminek kellett a két úr között történni, s ezek után könnyen gyaníthatá, hogy
               Satrakovics a kastélyban nem marad.</p>
            <p> – Egy kis éjszakai szállásért esedezem, tisztelendő atyám – szólt Gerzson úr,
               kordialiter megszorítván az öreg lelkész kezét. – A báró házánál nagy beteg van, nem
               akartam nekik is, magamnak is alkalmatlanságot szerezni odaszállásommal; megbocsát,
               hogy ide hajtom le fejemet. Kevés igényem van; ismer már régi időkből.</p>
            <p> – Én pedig a keveset szívesen osztom meg kegyeddel. Hozta isten. Nagyon is szeretem,
               hogy kegyed most nem maradt a kastélyban; kegyed nem olyan társaságba való.</p>
            <p> – Tehát csakugyan társaság volna ott?</p>
            <p> – Mégpedig víg társaság: hiszen ide hallik a bőgőhegedű szava.</p>
            <p> – S miféle emberek volnának azok?</p>
            <p> A pap húzódozva felelt:</p>
            <p> – Olyan emberek, akikkel én nem szeretek találkozni.</p>
            <p> – Nevezzen meg valakit közülök.</p>
            <p> – Akár valamennyit; ott van Drahhowecz, Muntya, Harastary, Brinkó, Baudán,
               Kirakoricz …</p>
            <p> – Hüh! – kiálta közbe Gerzson úr, elszörnyedve ennyi soha nem is álmodott idegen név
               hallatára – hisz ezek nekem mind új emberek.</p>
            <p> – Előre tudtam, hogy nem fog a neveikről tudósabb lenni uraságod – szólt a pap
               mosolyogva, s bevezette vendégét az utcáról szűk hajlékába, miután elébb vigyázva
               körültekintett, hogy nem hallgatózik-e utánuk valaki. Ott benn pedig bereteszelte
               szorgalmatosan a pitvarajtót; vendégét leülteté a faragott asztal mellé, mely szép
               csíkos szövettel volt beterítve, s megrakva egy tál friss málépuliszkával,
               sonkaszeletekkel és egy öblös korsó méhserrel; amikhez Gerzson úr első kínálásra
               mindjárt igen szívesen hozzálátott, olyanformán, hogy az asztal két végére
               lekönyökölve gazdájával, egyik fakanalat ő fogja kezébe, másikat a pópa s közrekapván
               a puliszkás tálat, addig dicsérték egymás előtt annak tartalmát, míg a tál közepén
               mindkét ellenkező pontról kiindult tunnelásó kanalaikkal össze nem találkoztak.</p>
            <p> – Fölséges étel ez, tisztelendő atyám, fölséges.</p>
            <p> – Szegény embereknek való, tekintetes uram, mint mi vagyunk. Magyarországon, tudom,
               nem eszik ezt.</p>
            <p> – Nem tudják készíteni. Mibül is készül ez csak? Kegyed maga szokta készíteni,
               ugyebár?</p>
            <p> – Óh, igen, hiszen nincsen feleségem.</p>
            <p> – Igaz, igaz, s kegyed nem tartja azt, hogy „malo Cocam, quam Uri”.</p>
            <p> Egy kicsit nevettek rajta mind a ketten. Azután a pópa megmagyarázta, milyen
               forrónak kell lenni a víznek, mikor az ember a málé vagy haricskalisztet beleereszti,
               hogyan kell azt forgatni a kalánnal, hogyan kell az apró sajtot közé keverni, kendőbe
               kiszakasztani, tejjel leönteni. Gerzson úr úgy figyelt rá, mintha csupán azért jött
               volna Hídvárig Aradról, hogy a puliszkafőzés mesterségét eltanulja.</p>
            <p> Azután nagyot húztak egymás barátságáért a méhseres kancsóból.</p>
            <p> – Hatalmas ital! Csakhogy nehezen fordul tőle az embernek a nyelve. Nem hiszem, hogy
               tisztelendő atyám el tudná vacsora után még egyszer mondani azt a hat vad nevet, amit
               az imént elmondott.</p>
            <p> A pópa elmondta még egyszer.</p>
            <p> Gerzson úr nagyot ütött csonka öklével az asztalra.</p>
            <p> – Csakugyan úgy van. Én eleinte csak azt hittem, hogy extemporizált tisztelendőséged
               az én felderítésemre.</p>
            <p> – Ezek valóságos élő emberek mind; pedig nem mindegyik érdemli.</p>
            <p> – Mit?</p>
            <p> – Azt, hogy él.</p>
            <p> – S micsoda összeköttetésük van ezeknek a házúrral?</p>
            <p> – Azt nem tudom határozottan körülírni. Csak egy bizonyosat tudok. Ezek tanúkul
               vannak idézve ama hírhedett pénzverési szörny-perben, s mindennap várják Hátszegre a
               vallató bíróságot, mely a helyszínek látása végett körüljár.</p>
            <p> – De hát mi köze van Hátszeginek avval a perrel?</p>
            <p> – Köztudomásra semmi. Éppen csak hogy a körüljáró bíróság valamelyik nap itt fog
               megjelenni.</p>
            <p> – S ezek a tanúk talán a környékbeli celebritások?</p>
            <p> – Szomorú celebritások.</p>
            <p> – Hogy Hátszegi ilyen lakomával fogadja őket.</p>
            <p> – Én nem tudom, miért teszi. Annyit tudok, hogy a törvényes szokás nem engedi a
               bírónak, hogy délután esküt tétessen le, vallomásokat vegyen fel, mivel
               megtörténhetik, hogy már akkor a tanú lelki épségét holmi spirituózus befolyások
               megtámadhatták; hanem arról megfeledkezett a törvény, hogy korán reggel is részeg
               lehet az a tanú, aki egész éjjel ivott. A bíróság holnap reggel megérkezhetik a
               kastélyba, a törvény betűjének elég tétetik, s Drahhowecz, Paudán és a többi olyan
               bátran fognak esküdni, mintha csak egy hónuk alá vett cipóra tennék le a hitet.</p>
            <p> – De hisz ezek egészen gonosz dolgok, amiket tisztelendő úr nekem mond.</p>
            <p> – Előre mondám, hogy nem szeretem az embereket, akikről beszélek, magát a házigazdát
               is hozzászámítva. Én uram, mizantróp vagyok, és van okom rá. Tenger a rossz, ami
               körülvesz, és nem látom a partját. Én bejártam életemben sok országot, de ilyen
               foltját a földnek, mint ez, nem láttam, bár ezt se láttam volna soha.</p>
            <p> – Kegyed utazott külföldön is?</p>
            <p> – Igen, uram, mégpedig saját alkalmatosságomon, gyalog. Szegény szülőim voltak, kik
               azt akarták, hogy kézműves legyek. Ifjúkoromat mint asztaloslegény töltöttem el
               Szebenben, Brassóban és Kolozsvárott; ez utóbbi városban összehozott a sors néhány
               velem egykorú román ifjúval, kik ott a lelkészi pályára készültek elő. Sokat
               beszéltünk együtt népünk mély elsüllyedéséről s a magas hivatásról: őt abból
               kiemelni. Ifjúi hevünk elhiteté velünk, hogy az könnyű munka lesz. Roppant tömeget
               képezünk, mely értelmiségéhez oly arányban áll, mint millió a százhoz. Nem kívántunk
               sokat, nem voltak túlságos ábrándjaink. Nem álmodoztunk mi arról, hogy mienk legyen
               ez az ország, hogy megforduljanak kedvünkért a viszonyok, de annyit hittünk
               elérhetni, hogy népünket a mívelt népfajokkal egy sorba fogjuk emelhetni. Nem
               kívánjuk mi, hogy a magyar főurak segítsenek rajtunk, mert hiszen nekik is elég
               kötelességük van saját nemzetiségük irányában, elég, ha azt teljesítik híven. De
               hittük, és jogunk volt reményleni, hogy a saját keblünkből való gazdagok segítenek
               valósítani azt a boldog álmot, aminek mi életünket odaáldozánk. Csak egy
               iskolamestert minden faluba, csak százezer ábécét, semmi mást, amely nép csak
               megkezdte a míveltséget, az önkényt halad azután előre. Csalatkozánk; és éppen azért
               esik keserűen a csalatkozás, mert saját vérünktől ered az. Nekünk is vannak
               milliomosaink, nemcsak Moldvában, de Erdélyben, a Bánátban, sőt Pesten is. Azok is
               szeretnek kérkedni vele, hogy ők románok, de csak a magyar urakkal szemközt; de azért
               gyermekeiket franciául neveltetik, de azért falvaikban össze hagyják omlani az
               iskolákat s tudományos intézeteiket tengődni engedik. Senkiben oly fájdalmasan nem
               esett csalódnom, mint Hátszegiben. A sors ide kárhoztatott, hogy közel legyek hozzá,
               lássam gyermekkorától fogva, s naponkint azt láttam, hogy amit angyalnak hittem
               benne, az mind ördög volt. Ő itt valóságos kiskirálya a környéknek. Hatalma, pénzből
               eredő népszerűsége oly erőssé tevék őt a természet alkotta bércerősség közepette,
               hogy sem a kormányszék, sem a magyar dinaszták vele nem bírtak, s ha dacolt velük,
               kénytelenek voltak neki engedni. Mit tehetett volna szegény népeért ennyi erő, ennyi
               gazdagság mellett! És mit tett ellene? Én azt mondom uram, hogy ha Hátszegi egy
               tizedrészét azon kincsnek, mit a nép megrontására elpazarolt, annak boldogságára
               fordította volna; Erdélyben kellene keresni a paradicsomot. – De – nem akarok többet
               szólani felőle; ez is sok volt. Én künn jártam Wittenbergában, Párizsban, éjjel
               tanultam, nappal asztalosmunkát végeztem; úgy tettem le a doktori vizsgát, most itt
               vagyok e rongyos lakban, hat nap kapálok, s a hetediken tanítanám az ábécét, ha a
               báró úr pálinkás kocsmái átellenben nem volnának az iskolával és templommal.</p>
            <p> Gerzson úr nagyot sóhajtott a lelkész panaszára; az valóban úgy volt, hogy ő
               mondá.</p>
            <p> A lelkész azonban látva, hogy vendégét egészen elszomoritá, nehogy az szavait
               félig-meddig hozzá is közel járó szemrehányásul vegye, hirtelen másfelé téríté
               beszédét.</p>
            <p> – Én azonban szinte el is feledém, hogy kegyed a múlt éjjelt úton töltötte, s
               untatom hosszas beszélgetésekkel, amik tulajdonképpen senkit sem érdekelnek. Jobb
               lesz lefekünni.</p>
            <p> – Nem bánnám a lefekvést, de készakarva halogatom azt; várok még valamire.</p>
            <p> – Szabad tudnom mire?</p>
            <p> – A bárónak írtam egy levelet, arra várok választ.</p>
            <p> – Nem fog küldeni, mert jól mulat.</p>
            <p> – Olyan dolgok vannak beleírva, amikre nem szokott az ember késni a válasszal.</p>
            <p> – Megsértette kegyed a bárót e levélben?</p>
            <p> – Nem akarom elhíresztelni, amit neki írtam.</p>
            <p> – Jól van. Amiatt lefekhetik kegyed. A báró utait nem lehet előre kiszámítani. Ő még
               haragudni is akkor tud, amikor neki tetszik.</p>
            <p> – Tehát várjunk reggelig.</p>
            <p> – Addig nyugodjék kegyed békével. Egyszerű fekhelyem nemigen kényelmes; de gondolja
               kegyed, mintha vadásztanyán volna.</p>
            <p> – Hát tisztelendő úr maga hol hál?</p>
            <p> – Én kimegyek a méhesbe, ott is igen jól tudok alunni; van egy hárságyam.</p>
            <p> – Óh, én különösen szeretek hárságyon alunni, bundámmal betakarózva; én magam fogok
               odamenni éjszakára; én szokva vagyok a szabad ég alatti éjszakázáshoz; kegyed pedig
               öreg ember (mintha Gerzson nem lett volna az?), sehogy meg nem engedem, hogy miattam
               szokott kényelmét feláldozza.</p>
            <p> A lelkész egy percre megállt, mint kinek valami véletlen ötletjött eszébe.</p>
            <p> – Ön azt mondá, hogy valamivel megsértette Hátszegit.</p>
            <p> – Ha éppen tudni akarja, igen.</p>
            <p> – Erősen megsértette?</p>
            <p> – Ahogy csak készakarva lehet sérteni.</p>
            <p> – Jól van; csak úgy tudnivágyból kérdeztem. – Én tehát átengedem kegyednek a
               választást az éjjeli tanyára nézve: hol kíván lepihenni?</p>
            <p> – Én a méhest választom.</p>
            <p> – No, jól van. Igaz, hogy nekem már nemigen tesz jót az éjszakai levegő; tehát én
               majd csak szokott fekhelyemen fogok alunni.</p>
            <p> – Én pedig a méhek között; az a zsongás ott az ember füle mellett olyan édes álmokat
               szokott hozni, hogy egy király irigyelhetné tőlem.</p>
            <p> – Tehát jó éjt, uram.</p>
            <p> – Jó éjszakát.</p>
            <p> A pitvarajtóban elváltak egymástól; Gerzson úr vállára kavarította bundáját, s ment
               a méhes felé, a pópa pedig visszatért szobájába, kioltá mécsét, s hanyatt dűlve
               fekhelyére, kezébe fogá az olvasót, s elkezdett imádkozni, mint aki a jövő hajnal
               megérkeztére nem vár.</p>
            <p> Ő ismerte a maga embereit, ő tudta, hogy mire készül.</p>
            <p> Gerzson úr pedig annál kevésbé törődött azzal, ami következni fog. Gondtalanul, mint
               egy valódi vadász, gyújtott pipájára, s nehogy az égő valami kárt tegyen, föltette
               magában, hogy addig el nem alszik, amíg pipája fenékig ki nem ég. Ő tudott
               parancsolni a szemeinek, nem volt szabad azoknak leragadni, amíg ő nem akarta. Hm.
               Mégis milyen különös, hogy akkor az egyszer, mikor legjobban szükségük lett volna
               éberségükre, akkor ejté rajta két szeme azt a gyalázatot. Hogyan lehet az? Ki kell
               még annak derülni elébb-utóbb.</p>
            <p> Hogy az álom meg ne kerülje elébb, mint akarná, arra legjobb óvszer volt neki a
               kastély ablakaira nézni. A méhesből éppen oda lehetett azokra látni.</p>
            <p> A kivilágított ablakok egyenkint elsötétültek; úgy látszott, hogy a lelkész szavai
               ellenére az ott mulatók nem akarják a pohár mellett bevárni a piros hajnalt, hanem
               idejekorán lefeküsznek.</p>
            <p> Valóban idejekorán volt még; a kakasok faluszerte akkor kukoríkoltak elsőt: nem
               lehetett több tizenegy óránál.</p>
            <p> A kioltott lámpafény után, mint egy sötét hajdankori rom, állt az éji félhomályban
               az úri kastély, ódon tornyaival, szélvitorláival; egészen előtte állt a holdnak, mely
               bástyái mögött volt már, s amint két átelleni ablak összetalálkozott egy
               szögletszobában, azon mind a kettőn keresztülsütött: s az a szoba volt a bárónő
               hálóterme.</p>
            <p> Gerzson úr gondolá magában, hogy milyen csodálatos az, mikor a lenyugvó hold így egy
               házon keresztül süt, mintha az csak egy nagyszerű transzparent volna.</p>
            <p> Amint így gyönyörködik a holdvilágban, egyszer csak azt veszi észre, hogy az ablakon
               áttörő sugár egy pillanatra elsötétül, mintha valaki keresztülment volna előtte a
               szobában. Néhány percre a pillanatnyi elsötétülése az ablakon áttörő holdfénynek
               ismétlődött, és azután harmadszor, negyedszer és számtalanszor, mintha valaki
               folyvást járna végtül végig a szobában, éjnek éjszakáján, pihenetlenül,
               szakadatlanul.</p>
            <p> Gerzson megszámlálta üterén a perceket, mik az elsötétülés közeit kitölték; tizenhat
               perc volt az, tizenhat lépést tett a szoba egyik végétől a másikig az, aki ott járt
               késő éjjel alá s fel, mint a kísértet. Addig nem járt, amíg a többi ablak ki volt
               világítva, csak azután kezdte rá halaszthatatlan útját, mikor az egész kastélyban
               elszenderült minden. Tizenhat lépés jobbra, tizenhat lépés balra.</p>
            <p> Gerzson érezte, hogy ha ezt sokáig fogja nézni, még holdkóros lesz bele. Pedig már
               azzá is lett.</p>
            <p> Lassan leveté magáról bundáját, pipája kupakjával elfojtá a benne levő tüzet, s
               nesztelenül elhagyván a méhest, végigment a kerten, egy szökéssel keresztülveté magát
               a palánkon, s a kastélyba vezető jegenyefák árnyékában egészen a holdvilágos ablak
               alá lopózék, s mint egy valódi holdkóros, felkapaszkodott a régi bástya kiálló
               kövezetén a falra, s onnan nézte közelebb az ablakon el-eltűnő árnyék szabályszerű
               jelenését.</p>
            <p> Ezzel nem elégedett be; hanem a régi kőragaszból apró morzsácskákat tördelt le
               kezével, s azokkal kezdé az ablakot hajigálni. Amint egy morzsa megkoccant az üvegen,
               hirtelen eltakarta egészen az árny az ablakot, mintha az éjjeli sétáló odalépett
               volna, hogy kinézzen rajta. Gerzson bizonyos volt felőle, hogy őt okvetlen meg
               kellett látnia, mert ott állt előtte a párkányba kapaszkodva. Néhány perc múlva
               azután sebesen eltűnt az ablakból az árny, s a holdvilág zavartalanul süthetett rajta
               keresztül.</p>
            <p> Gerzson azt hitte, hogy nagyon jó lesz neki megvárni, hogy mi lesz ebből.</p>
            <p> Kevés idő múlva ismét megjelent az árny a holdvilág előtt, az ablakfiók nagy
               csendesen, alig rezzenve, néhány vonalnyira félretolódott, s akkor azon a nyíláson
               egy összehajtott papírdarabka hullott alá az ablakból.</p>
            <p> E levélke leesett a bástya párkányáról az árokba, Gerzson odamászott utána, meglelte
               a sötétben, s zsebébe dugva visszatért ismét a pópa lakába.</p>
            <p> Nem akarta a lelkészt felkölteni; ott állt hintaja az udvarban, annak a lámpáját
               gyújtotta meg, hogy a rejtélyes levélkét elolvassa nála.</p>
            <p> A levél emléklapból kiszakított papírra volt írva rajzoló krétával. A kuszált
               vonásokban is meg lehetne ismerni Henriette kézíratát, a levélben ez volt:</p>
            <p> „Kedves jó Gerzson bátyám! Az isten irgalmára, lelkem mennybéli üdvére könyörgöm
               önnek, siessen innen még ez órában, – nem! – még e percben. – Menjen gyalog, álutakon
               innen. – A pópa majd vezetni fogja. – Ha nem akarja, hogy eszemet végképp
               elveszítsem, ne késsék itt tovább. – Én nagyon szerencsétlen vagyok, de még
               szerencsétlenebb leszek, ha ön itt marad. – Kerüljön minket, – és felejtse el örökre
               – szerető, – tisztelő, – önért imádkozó barátnéját, – kit leányának fogadott, –
               Henriette-et!”</p>
            <p> E levél elolvasása után Gerzson úrnak legelső gondolatja az volt, hogy Henriette őt
               kedves bátyjának nevezi. Tehát nem neheztel rá. Tehát mégis más oka volt neki útjából
               visszatérni, mint az az állítólagos garázdaság, amit Hátszegi ráfogott. Eszerint
               csakugyan Hátszegivel marad fenn a számadása.</p>
            <p> Azon rejtélyes figyelmeztetés azonban, mit a levél tartalmazott, nem volt olyan
               könnyen magyarázható. „Már, édes papom, sajnálom, hogy álmodból felköltelek, de nincs
               mit tenni egyéb”, gondolá magában Gerzson úr, s kicsavarva helyéből a kocsilámpást,
               azzal együtt indult be a házba.</p>
            <p> A pitvarajtó be volt zárva, azon zörgetnie kellett.</p>
            <p> A lelkész még ébren volt; szava hangzott belülről.</p>
            <p> – Minden jó lélek dicséri az Urat.</p>
            <p> – Amen. Én vagyok az ajtón; bocsásson be, tisztelendő atyám.</p>
            <p> A pópa rögtön kinyitá az ajtót s bámulva kérdezé Gerzsontól, hogy mi történt.</p>
            <p> – Olvassa el ezt, tisztelendő uram – szólt Gerzson, a levelet átnyújtva neki, s a
               lámpával bevilágítva.</p>
            <p> – Ez a bárónő írása – szólt a pópa, ki rögtön megismerte a kéziratot.</p>
            <p> – Mit szól ön a tartalmához?</p>
            <p> – Azt, hogy önnek rögtön sietni kell e helyről. Én egészen tisztában vagyok a báróné
               üzenetével.</p>
            <p> – Hogy én elfussak valaki elől, akit magam kihívtam a találkozásra.</p>
            <p> – Odább kell önnek menni az elől, akit <hi>nem hítt!</hi>
            </p>
            <p> – Nem értem.</p>
            <p> – Majd meg fogja érteni, hanem most nincs idő a tétovázásra. Legelőször is vegye ön
               magára az én öltönyömet, míg én magam parasztgúnyát öltök magamra.</p>
            <p> – Hogyan?</p>
            <p> – Természetes, hogy nekem kell önt a hegyi utakon keresztül vezetnem. Másra nem
               bízhatjuk ezt a szolgálatot. Tegye ön gyorsan, amit mondék.</p>
            <p> A pap parancsoló rövidséggel osztá rendeleteit Gerzson úrnak, ki ebben a helyzetben
               sem akarva kiesni nyers humorából, amint magára vette a pópa hosszú talárját, s
               fejébe nyomta annak széles karimájú süvegét, elnevette magát rajta.</p>
            <p> – Teringettét, azt sem hittem volna, hogy még valaha pópa legyen belőlem.</p>
            <p> A lelkész haragudott e helytelén tréfáért, s gerjedten förmedt Gerzsonra:</p>
            <p> – Uram, nincs ideje a tréfának, a halál küszöbén állunk mind a ketten.</p>
            <p> Gerzson nem volt gyáva ember, nem sokat törődött a halállal; de a lelkész határozott
               szavai mégis annyira hatottak rá, hogy komolyan vette a dolgot.</p>
            <p> – Eszerint ön is veszedelemben forogna miattam?</p>
            <p> – Azt ne tessék kérdeni. Én tisztában voltam azzal, ami következni fog, amidőn
               kegyednek szállást adtam.</p>
            <p> Azzal asztala fiókját kihúzva, abból egy csomag írást vont elő, s kérte Gerzsont,
               hogy tegye el azt a rajta levő tóga zsebébe, mivel a condrának, mit ő felveszen
               nincsenek zsebei.</p>
            <p> – Miért hozza ezeket magával?</p>
            <p> – Mert félek itten hagyni, s mert magam sem hiszem, hogy e házhoz visszatérjek
               többet.</p>
            <p> (– No, itt szép kis galibát csináltam – gondolá magában Gerzson úr –, de mármost
               csak azért is megmérkőzöm a bajjal.)</p>
            <p> A lelkész is kész volt átöltözésével, egy fejszét vetett a vállára, s inte
               vendégének, hogy menjenek.</p>
            <p> A lenyugvó hold éppen a hegyek ormain látszott már pihenni, midőn a pópa és vendége
               a kerten keresztül elhagyák a kis csendes házat; a lelkész nem állhatá meg, hogy az
               emelkedő domboldalról még egy pillantást ne vessen vissza a helyre, ahová nem remél
               visszajöhetni többé. Gerzson észrevette azt, s a pópa búskomor sóhajára jószívűleg
               jegyzé meg:</p>
            <p> – Sajnálom, tisztelendő atyám, ez esetet; kegyed miattam is veszélybe, bajba jött;
               de hiszem, hogy áldozatáért nem maradok adósa.</p>
            <p> – Azt remélem, uram. Arról egyébiránt ne aggódjék kegyed, hogy ezentúl majd hogyan
               és hol élek meg! Nem hinné az ember, hogy milyen kevésből meg lehet élni; egy kérésem
               mindenesetre van önhöz.</p>
            <p> – Parancsoljon velem.</p>
            <p> – Arra kérem, hogy majd ha otthon lesz, olvassa át azt az iratcsomagot, amit
               megőrzésül átadtam most; senkivel ne tudassa, amit abból megtudott, hanem tartsa
               egyedül magának. Kegyed azontúl tudni fogja, hogy mit cselekedjék; ahogy tudni
               szokta, midőn a vérmedvét megneszelé, hogy azt mint kell körülkeríteni, útját
               elállani, lyukait befojtogatni, odvából kiriasztani, s lövésre bevárni. Érteni fogja
               azt kegyed jól.</p>
            <p> Gerzson keveset értett ugyan abból, de azért kezet adott a kért ígéretre, s akármi
               váljék abból, bizonyosan be fogja váltani.</p>
            <p> A pópa pedig kinyújtá kezét a kastély felé, mely sötét körrajzokban meredt föl az
               égre, s valami fohászt engedett szívéből feljönni. Talán megátkozta azt. Azután
               hirtelen elcsapott kezével szája előtt, s keresztet vetett magára. Talán megbánta a
               keserű fohászt, mit a kastély ellen külde, eszébe juttatva, hogy abban egy ártatlan
               nő is lakik, akiért ő imádkozni szokott.</p>
            <p> Meglássuk, ha erősebb-e az imádság, mint az átok. Egészen sötét volt az éjszaka,
               mely a menekvők útját eltakarta; erdős hegyszakadékok között alig talált volna más
               utat, mint aki sok éven át járva ezt a tájat, ismerte már annak minden
               zegét-zugát.</p>
            <p> Reggelre meglátszott a menekvők előtt ** vára az országút mellett, mely
               postaállomás. Itt a pópa visszavette öltönyét Gerzsontól, ő pedig ismét felölté
               bekecsét.</p>
            <p> – Itt már nincs mitől tartanunk – szólt a pap –, kegyed e helyen postalovakat fogad,
               s hazautazik, én pedig megyek másfelé.</p>
            <p> – Merre?</p>
            <p> – Nagy a világ. Ne aggódjék miattam. Nem vetek neki egy hónapot, hogy ismét
               találkozunk.</p>
            <p> – Hol?</p>
            <p> – Itt ezen a helyen.</p>
            <p> A pópa sietve hagyta el Gerzsont, s visszament az erdő felé, nemsokára lehetett őt
               látni a kanyargó hegyi ösvényen felfelé sietni, olyan könnyű léptekkel, aminőkkel
               csak az oláh hegylakó tud futni a meredeken.</p>
            <p> Gerzson csakugyan bántatlanul érkezett **-ra hol rögtön kapott postalovakat.</p>
            <p> Mikor már aztán biztos helyen ült, akkor jött az a gondolatja, hogy ejnye be furcsa
               eset volna, ha ő most a pappal együtt valami semmi veszedelem elül futott volna ilyen
               nagyot! Hogy kinevetné őt megint ország-világ. Ha Henriette csak tréfált volna
               vele?</p>
            <p> Megnyugtatta az, hogy Henriette nem szokott ilyen pajkos lenni.</p>
            <p> De mégis nagyon nyugtalanította egy dolog. A kocsisa négy lovával ott maradt. Az nem
               tudja mire vélni ura és házigazdája eltűnését; az jobbra-balra kérdezősködni fog, az
               kétségbeesik, az belármázza a fél világot ura keresésében, s elhíreszteli úgy, mint
               akármelyik újságíró; híresebbé lesz, mint a korneuburgi marhapor.</p>
            <p> Ejnye, be kár volt erre az egyre nem gondolni!</p>
            <p> Hát amint a postakocsi megáll Aradon szállása előtt, kit lát a kapun szemközt
               kijönni: ugyanazt a kocsisát, akit Hídváron hátrahagyott a négy lóval.</p>
            <p> Csak a kocsis bámulata volt nagyobb gazdájáénál e találkozáson.</p>
            <p> – Hát te itt vagy?</p>
            <p> – Hát nagyságos uram itt van?</p>
            <p> Azzal a postakocsis bámulatára úr és cseléd egymás nyakába borultak, és
               összecsókolták egymást, különösen a kocsis nagyon Gerzson urat.</p>
            <p> – Jaj, csakhogy megvan, nagyságos uram! A Jézus áldja meg, hogy menekült meg?</p>
            <p> – Miről beszélsz? Gyere be. Ne kiabálj itt a kapu alatt. Hogy kerültél haza? Mi
               történt veled?</p>
            <p> – Nem tudom én azt egészen elmondani. Amennyit tudok, annyit elmondhatok. Én a
               lovakat megitattam, s aztán lefeküdtem, elaludtam. Egyszer felébredek a nagy
               nyerítésre: Nagy világosságot látok. A pap háza egészen lángban van! uccu kiugrom;
               futok az ajtónak, hogy felköltsem nagyságos uramat, hát az ajtó kívülről be van
               szegezve, szaladok az ablakhoz, annak a táblája is be van szegezve. Legjobban
               megrémített pedig az, hogy senki sem jött a várból oltani a tüzet. A többi házak
               messze esnek innen, azoknál észre sem veszik, ha a szomszéd leég: én hát elkezdtem
               ordítani segítségért; s amint ott ordítok, szaladgálok alá s fel, fejszét keresve,
               hogy az ajtót betörjem, egyszer csak burum, burum! Két lövést hallok, s a golyóbisok
               csak úgy fütyölnek jobbra-balra a fülem mellett. Erre nekem is lábamba szállott a
               bátorságom, befutottam a félszerbe, elvagdaltam a lovak kötőfékjeit, a nyerges hátára
               felkaptam, a többit előttem hajtottam, s egy itatással hazanyargaltam Aradra.</p>
            <p> Így ért hamarább haza, mint Gerzson maga.</p>
            <p> – No, fiam – szólt Gerzson úr –, ez mind szentül van, amit elmondtál, de efelől
               senkinek soha egy szót se szólj, mert különben …</p>
            <p> És itt egy fenyegető mondatot tudatott vele Gerzson úr, ami bizonyos hallgatásra
               bírja a magyar közembert, mert ettől írtózik legjobban:</p>
            <p> –… mert különben törvény elé kerül a dolog, s neked <hi>tanúskodni</hi> kell benne. – Ettől pedig szörnyen fél mindenki.</p>
         </div>
         <div type="chapter">
            <head>A reszkető kéz</head>
            <p> Aki a Fatia Negrával egy rossz órában találkozik, annak mind megreszketősödik a
               keze.</p>
            <p> Henriette keze úgy reszketett ama csárdai találkozás után, hogy nevét is csak nagy
               bajjal tudta leírni.</p>
            <p> Mi történt vele e találkozás után, kire ismert a Fatia Negrában, hogyan került ismét
               haza, ez mind örök titok marad. A nő soha el nem mondhatta azt senkinek. Talán maga
               is csak álomnak vélte az egészet.</p>
            <p> Hogy nagyon boldogtalan életet élt férje házánál, az nem e naptól van keletkezve; az
               öregapja végrendeletétől kezdődik, melyben kitagadták. Nem szükség senkinek
               kérdezősködni halvány arca szenvedéseiről. Mindenki tud arra több, mint egy okot.</p>
            <p> A legnagyobbat, mely álmait darabolja, csak ketten tudják és az Isten. Az a kettő
               pedig nem fogja mondani senkinek.</p>
            <p> A szegény nő egész nap imádkozik. Óraszámra eltérdepel a várkápolna oltára előtt, s
               azután visszamegy járkálni, járkálni, járkálni! S ha elfárad, ismét letérdepel és
               imádkozik. S ez így megy reggeltől estig, és azután be az éjszakába; néha éjfélig,
               néha hajnalig, szüntelen alá s fel a négy fal között, azután térdre, és imádkozni;
               azután ismét feltámolyogni és lézengeni szoba hosszat, alá s fel, mint egy rém,
               melynek az éjfél utáni egy óra kondulása nem hozza el álmát.</p>
            <p> Az étteremben sohasem szokott megjelenni, szobájába viszik utána az ételeket: alig
               nyúl hozzájuk; meg nem foghatni, mivel él.</p>
            <p> Szobájából csak akkor jön ki, midőn a kápolnába megy; ilyenkor a kastélyfolyosón
               találkoznak vele cselédek, idegenek. Nem néz senkire, nem szól semmit. Nem veszi
               észre, hogy ott vannak, hogy rábámulnak, vagy köszönnek neki. Hangját nem hallotta
               senki régen.</p>
            <p> Ezért azt hiszik felőle, hogy megőrült. Eleinte csak a cselédek beszélték egymás
               között, azután a falu népe, hetek múlva már egész Erdélyben tudták, hogy a fiatal
               Hátszeginé elméjében megháborodott.</p>
            <p> Egy reggel, midőn ismét a kápolnából jött vissza Henriette, egy rongyos nő lépett
               hirtelen eléje, kinek valami fülkében kellett rejtve lennie, hogy a cselédek észre
               nem vették, s el nem hajtották.</p>
            <p> – Álljon meg egy szóra, asszonyom – suttogá a nő, és e suttogásban Henriette rég
               hallott ismerős szóra vélt találni, de az arcot nem ismerheté fel. Félig kendőkbe
               burkolva, s ami kilátszott belőle, az sebhelyekkel és forradásokkal volt elundokítva,
               mint akinek valaha lángok közül kellett kimenekülni. Megijedt tőle. Olyan ijedős volt
               különben is.</p>
            <p> – Ne rettenjen meg, asszonyom – szól a nő térdre bocsátkozva előtte, s megfogva
               Henriette ruháját, hogy el ne futhasson előle. – Én vagyok, <hi>Anica.</hi>
            </p>
            <p> Henriette bámulva mereszté rá holdkóros szemeit, keresve az arcon a <hi>tegnapi</hi> ideálszépség bűbáját, s azt kezdé hinni, hogy ez csak
               gonosz varázs; ha valaki a varázsoldó szót kimondaná, ez arc megint oly szép lenne,
               mint tegnap.</p>
            <p> – Nem ismerhet rám nagyságos asszonyom, mert arcom összeégett a Lúcsia-barlangban.
               Bár mindig ilyen lett volna, mint most. Jól vagyok én ezzel így: megbüntetett érte az
               Isten, hogy szép arcomért el hagytam lelkemet veszni. Könyörögni jöttem nagyságodhoz:
               ne utasítson el magától, én nagyon meg vagyok alázva; nem vagyok olyan kevély többé,
               mint <hi>hajdan.</hi>
            </p>
            <p> Szegény teremtés! Neki oly távolnak tetszett az, mikor még szép volt és büszke, hogy
               a „hajdan” szóval illeté, míg Henriette előtt oly közelnek látszott az, hogy
               „tegnap”-nak képzelte.</p>
            <p> – Minket megvert az Isten bűneinkért mindnyájunkat, azt tudja már nagyságod! De
               senki sincs annyira megverve, mint én, én, én, aki magam okoztam egész családom,
               barátaim, ismerőseim romlását. Én adtam fel a törvénynek őket mind, hogy egy emberen
               bosszút állhassak, aki megcsalt: és ők elfogták valamennyit, s meg hagyták menekülni
               azt az egyet. Óh, ha ez eszembe jut, a fejemet verem az erdei fákhoz és a kősziklák
               szegleteihez, hogy szétszakadjon. Nem bánt az, hogy koldus vagyok, egy elátkozott
               teremtés, kit mindenki elhajt küszöbéről, nem éhezem én soha. Apámnak minden vagyonát
               elfoglalták; tudja isten, mennyi volt, több volt húszezer aranynál; az az enyim lett
               volna, mert hiszen én voltam egyetlen gyermeke. Azt is elvették: házát, bányáit,
               érctörőit mind. Engemet odahívattak. Azt mondták, hogy megjutalmaznak, amiért a
               társaságot följelentém: akartak adni ezer aranyat. Hahaha! Ezer aranyat akartak nekem
               fizetni azért, hogy magamat ilyen nyomorulttá tettem, őrült vagyok, ugyebár,
               nagyságos asszonyom? Nem csodálom; magam is elhiszem. De nem azért jöttem ide, hogy
               megijesszem. Alázatos bolond vagyok én, aki messziről letérdepel, ha méltóságos
               urakat lát, s úgy megy eléjük térden csúszkálva, s mérföldekig elszalad a hintaik
               után, hogy instanziáját bevegyék a kocsiba. Pedig hát ez nagyon bolond gondolat; mert
               meglehet, hogy az a nagy úr, aki éppen ott ment végig a hintóban, nem is ebből az
               országból való volt, sőt az is meglehet, hogy az írás, amit a <hi>dászkál</hi> adott, nem is folyamodvány volt, hanem valami ócska kurrens. Nevetni
               való ez nagyon, nagyságos asszonyom.</p>
            <p> A leány szemeit törölgeté e szónál.</p>
            <p> Azután ismét megragadá Henriette kezeit, s mint aki fél, hogy rövid lesz az ideje
               ahhoz, mit még el kell mondania. sietett a szóval.</p>
            <p> – Nagyságos asszonyom; nekem azt mondták ott az urak, hogy a hamispénzverők pörében
               egy vegyes bíróság fog ítélni, és annak a bíróságnak a nagyságos báró úr az elnöke.
               Tőle függ valamennyinek élete és halála.</p>
            <p> Henriette fél kezével a falnak kényszerült támaszkodni.</p>
            <p> – Nagyságos asszonyom, én nem kívánok lehetetlent; nem akarhatom, hogy a bűnösök
               megszabaduljanak büntetés nélkül, de ami igazság, az igazság! Mindennek az átkozott
               Fatia Negra volt a vezetője, ő volt a főbűnös, ő tanácsolt, ő mutatott utat, a
               többiek csak követték, csak szavára hallgattak. És most Brinko és társai, az átkozott
               hamis esküvők, tanúságot tesznek le afelől, hogy apám, a vén Onuc, volt a pénzverők
               vezére, az ő fejére hárítják az egész bűnt; pedig a Fatia Negra volt az; Isten jól
               látja, hogy az volt!</p>
            <p> Henriette halvány vonásain mindannyiszor ideges rángás villant végig, valahányszor a
               pórnő Fatia Negra nevét kiejté.</p>
            <p> Anica azt várta, hogy valami biztató választ halljon tőle; Henriette pedig szótlan
               volt, mint mindig. Azt hitte, hogy már egészen meglehet beszéd nélkül élni.</p>
            <p> – Nagyságos asszonyom, az ég irgalmára kérem, ne felejtkezzék el rólam! Jussak
               eszébe, mikor álmából felébred, mikor a záport, a zivatart hallja odakünn zúgni, hogy
               én akkor odakünn ülök álmatlanul a börtön ablaka alatt, s irigylem azoknak sorsát,
               akik azon belől vannak. Néha megjelen ez ablaknál egy ősz, bozontos szakállú arc,
               kinyúlik a rács között egy sovány, száraz csontkéz és – megátkoz: az ott az apám. Én
               belevittem őt a vészbe, vétkes szerelmem által a Fatia Negrához, én elárultam őt
               átkos szerelemféltésből a Fatia Negra iránt, és íme, most az megmenekül, s ő szenved
               meg helyette. Asszonyom, gondolja meg ön azt, hogy van egy szerencsétlen teremtés,
               aki arra van kárhoztatva, hogy éjjel-nappal, hogy szakadatlanul erről gondolkodjék;
               aki, mint a vadállat, akinek kölykét elrabolták, megtámad mindenkit, és csak annak
               szabadításán gondolkozik, és nem törődik azzal, hogy a vadász, akinek lakhelyét
               ostromolja, biztos rejtből lelőheti. Engem vagy meg kell ölni, vagy oda bezárni
               hozzájuk. Kérem önt, nagyságos asszonyom: szóljon, írjon férjének, ha a szónak írva
               kell lenni. Ne hagyjon elvesznem. Az Isten nem fog azért önre haragudni, ha engemet
               oltalmába vesz, akit még az éj is el akar veszteni!</p>
            <p> Henriette most még kevésbé tudott egy szónak ura lenni, mint eddig. Az a nehéz
               gondolat, amitől a kétségbeesett leány az országutakat futja, még tízszerte nehezebb
               volt az ő lelkén, mint amazén. Nem tudott szólni, de kezét rátette a leány fejére, s
               másik reszkető kezét esküre emelte két ujjal az ég felé tartá; úgy reszketett eskü
               tevő keze; úgy reszketett a leány, kinek fején tartá kezét, amíg ezt nézte.</p>
            <p> Aztán kiragadta magát Anica kezeiből, ki kezét, ruhája szegélyét csókjaival halmozá
               el, s sietve tért szobájába. Ajtajából még egyszer visszatekinte, s onnan látta, hogy
               a leány le van borulva, s eltávozó lépteinek nyomát csókolja a porban!</p>
            <p> Henriette szobájába érkezve, kezeit fejére kulcsolva járt alá s fel sok ideig,
               fennhangon nyögve: „én istenem, én istenem!” és leveté magát a kerevetre, s ott
               vonaglott, mint egy halálos betegséggel küzdő, és ismét felugrott, és sóhajtoza: „én
               istenem, én istenem”.</p>
            <p> Azután megerősíté szívét, és leült íróasztalához írni. „Én istenem, én istenem!”
               Mivé lett ez a hajdan szép írása, ami vetélkedett az acélmetszéssel? A reszkető kéz
               alól alig ismerhető betűk jöttek elő, miknek mindegyike a szív örök remegéseinek
               hordta magán nyomát, és azt mégis meg kellett írni, mert az folyamodó levél volt
               férjéhez: „én istenem, én istenem.”</p>
            <p> Ez volt a folyamodásba írva:</p>
            <p> „Félelmetes uram! Reszketve és alázattal leborulva közeledem önhöz. Egy
               szerencsétlen teremtés nevében folyamodom önnek irgalmához. Ön bírája egy
               szerencsétlen csoportnak. Tegyen velök irgalmat. Az ég kegyelmére kérem önt, ne
               ítélje el őket! Az Isten szent nevére kérem önt, ne írja alá nevét egy olyan
               ítéletnek! Az örökkévalóság rettenetességeire könyörgöm önnek: ne veszítse el azon
               embereket, akik legártatlanabbak. Önnek alázatos szolgája. N. N.” Nevét nem merte
               aláírni.</p>
            <p> Azután várt vele, leskelődött, míg Lénárd szobájából eltávozott egy pillanatra,
               akkor odasuhant: nyugágyára tette a folyamodást, ott meg fogja találni. Senki sem
               vette azt észre.</p>
            <p> Még aznap találkozott vele; maga kereste a találkozást. A nagy címerteremben jöttek
               össze. Lénárd, amint meglátta nejét, elkezdett valami bolond operából egy buffoáriát
               dúdolni, s kikiabált az ajtón a pecéreknek, hogy eresszék ki az udvarra a
               kopókat.</p>
            <p> A halavány nő pedig ingatag, de határozott léptekkel közeledett felé, s két reszkető
               kezét imára kulcsolva, némán megállt az ajtó előtt, melyen Lénárdnak ki kelle menni,
               s úgy maradt ott: mint egy tünemény, mely jön, tesz, mutat, de nem beszél.</p>
            <p> Lénárd vállat vonított, s fütyörészve elment mellette. Másnap megint ott volt Lénárd
               asztalán a félelmes folyamodás, azokkal a reszkető betűkkel. Henriette újra megírta,
               újra odalopta azt, s valamerre fordult a főúr házában, mindenütt kellett találkoznia
               azzal a remegő, halavány alakkal, mely kezeit összetéve szótlanul néz reá, kérve,
               könyörögve – csak ők ketten tudják, hogy mit.</p>
            <p> Harmadnap ismét ott találta Lénárd a folyamodást, s ismét találkozott
               Henriette-tel.</p>
            <p> Akkor megszólítá.</p>
            <p> – Kedves Henriette, olvasta ön a „Párizsi titkokat?” Henriette, mint rendesen, csak
               félénk szemeit mereszté a kérdezőre, és nem válaszolt.</p>
            <p> – Hogy tetszett önnek abban a Bicętre leírása?</p>
            <p> – Ugye, az borzasztó egy hely?</p>
            <p> – Ön egy idő óta olyan különösen viseli magát, hogy az egész környék arról beszél,
               hogy ön megtébolyodott. Tőlem is sokan kérdezték már.</p>
            <p> – Én mindenkinek azt feleltem eddig, hogy nem igaz.</p>
            <p> – De ha én egyszer azt találom mondani, hogy ez <hi>„igaz”,</hi> akkor
               ön bizonyos lehet felőle, hogy az őrültek házába jut. – Tehát úgy viselje magát.</p>
         </div>
         <div type="chapter">
            <head>Küzdelem az aranyért</head>
            <p> Satrakovics Gerzson egy idő óta igen sajátságos időtöltést talált ki magának.</p>
            <p> Felhagyott kopókkal és agarakkal, nem bánta, akármikor indulnak meg a szalonkák,
               szegre akasztotta a puskát, s sorba járta Arad, Bihar és Temes megyék közgyűléseit,
               ahol mindenütt fizetéstelen táblabíró volt, s indítványozásokat tett.</p>
            <p> Indítványai abból álltak, hogy a megyék egyesült erővel fogjanak hozzá az erdélyi
               Hunyad, Fehér és Zaránd megyék egyetértésével a vidéken hatalmaskodó haramiabandák
               kiirtásához.</p>
            <p> Egész lajstromai voltak nála az itt is, amott is elkövetett erőszakoskodásoknak;
               azokat ő mind összefüggésbe bírta hozni egy fő haramiavezér nevével, akit a vidék úgy
               nevez, hogy „Fatia Negra”.</p>
            <p> Bebizonyította a világos összeköttetést, amit e szomorú nevezetességű ember a
               börtönök fenekétől kezdve a havasok tetejéig bűverővel összetart, megmozgatott minden
               követ ellene, még utoljára a nemzeti büszkeséget is.</p>
            <p> Persze, hogy ideát mind kinevették vele. Eddigi ismerősei el nem tudták gondolni, mi
               ütközött egyszerre az érdemes férfiúhoz, hogy ilyen vállalatokra biztatja
               honfitársait, mintha azoknak semmi egyéb dolguk sem volna ez idő szerint.</p>
            <p> – Te, öregúr – szólítá őt meg heves megyegyűlési filippika után Kengyelesy –, miféle
               mérget vettél te be, hogy olyan dühödten szónokolsz az ellen a jámbor Fatia Negra
               ellen? Hiszen ha valakinek volna rá oka panaszkodni, én tehetném, mert engemet
               könnyebbített meg az úton ezer arannyal, de azt olyan zseniálisan tette, hogy rossz
               néven sem veszem neki. De hát neked mi bajod van vele? Mit beszélsz te itt is, amott
               is annyi zöld csudát össze organizált harámbandákról, rejtélyes vitézekről; tán
               országos perzekútor akarsz lenni, vagy mi?</p>
            <p> – Igen, az akarok lenni, országos perzekútor. Azt akarom, hogy hat megye bízza rám a
               fegyveres karhatalmat, én fogadom, hogy ki fogom tisztítani a havasokat, hogy semmi
               búvóhelyen sem marad meg előttem a rabló.</p>
            <p> – Eredj. Ne bolondozzál. Biz az megmarad. Hiszen nem tudomány az, hogy ha elégeted a
               könyvét, többé senki se tanulhassa meg. Olyan jámbor kalandos fickó mindig megterem
               ott, amíg csak havasi élet lesz a világon, s kedvező alkalom egyik országból a
               másikba átszökhetni. Aztán kiket akarsz te még elfogni? Hiszen a Fatia Negra maga
               megugrott, s ezóta Amerikában van. Ott már újra etablírozta is magát.</p>
            <p> – Az csak hírlapi kacsa. Ő most is itt van.</p>
            <p> – No, és ha itt van, hát kinek árthat? A bandáját az utolsó emberig elfogták, el is
               ítélték, a legvénebbeket húsz esztendőre, az ifjakat élethosszig tartó fogságra.</p>
            <p> – Igen, a Lúcsia-barlangi pénzverőket.</p>
            <p> – Elítélték őket; én magától Hátszegitől tudom, ki ebben a tárgyban a vegyes
               törvényszék elnöke volt, s maga aláírta az ítéleteket.</p>
            <p> – De ki tudja azt, hogy a Lúcsia-barlangi pénzverők voltak-e egyúttal a Fatia Negra
               harámbandája, mely neki a nyilvános hatalmaskodásokat segítette elkövetni?</p>
            <p> – Furcsa! Hát kik lettek volna? Tán biz őkegyelme két külön szerzetnek lett volna
               alapítója, melyek közül egyik pénzt vert aranyból, a másik pedig már a kész pénzt
               verte ki az eleven emberből?</p>
            <p> – Igen, én azt hiszem.</p>
            <p> – De ha a valószínűtlenség nem szólna is e véleményed ellen, ott vannak a hivatalos
               okiratok, ott vannak húsz ember vallomásai, akik mind bizonyítják, hogy Onuc, meg
               Gergus, meg mit tudom én még miféle jámbor pénzverők voltak a Fatia Negrának minden
               vakmerő támadásaiban részesei, hogy a pénzverő és a harámbanda egy és ugyanazon
               tiszteletre méltó testület, ezek pedig már ülnek Gyulafehérvár sáncaiban, és semmi
               bajuk sincsen veled többé.</p>
            <p> – S ki bizonyította ezt rájuk?</p>
            <p> – Brinkó és – tudja mennykő miféle más vad nevű emberek.</p>
            <p> – Úgy? Brinkó et compagnie. Ismerem.</p>
            <p> – De ha azok nem bizonyították volna is, élő bizonyság rá az a biztosság, aminek
               azóta, hogy ezek kézre kerültek, az egész vidék örvend. Nyitott háznál alhatik azóta
               minden ember, s ha az út közben heversz is holtrészegen, mégsem lopják ki a zsebedből
               a pénzedet.</p>
            <p> Gerzson úr tiltakozott az ellen, mintha ő az útfélen szokott volna részegen
               heverni.</p>
            <p> – Arra pedig, hogy most olyan nagy nyugalom van mindenfelé, csak egyet mondok. A
               Fatia Negrától lefoglalt arany még mindig Gyulafehérvárott van. Mint bűntanújelt ott
               kelle eddig tartani. Azt azonban elébb-utóbb fel kell küldeni Bécsbe. A Fatia Negra
               nem halt meg, nem is bújdosott a világba, a harámbandája sem került kézre, s nincs
               vasra verve Gyulafehérvárott, hanem nagy szükségük van a mostani csendre és álmos
               biztosságra. Ők most úgy tesznek, mint aki eltűnt; mint mikor a krokodilus hanyatt
               fekszik, s dögnek tetteti magát. De majd meglátod, mikor egyszer Gyulafehérvárról
               megindulnak azzal a sok mázsára menő arannyal, micsoda tréfákat fogtok megérni
               akkor.</p>
            <p> – Dehát miből tudod te ezt?</p>
            <p> – Abból tudom, hogy ez az ember, ez a vasképű, vaskezű ember nem az a birkaszívű
               állat, aki magától egy fél milliót el hagy ragadtatni, anélkül, hogy amíg egy íze
               mozdul, meg ne kísértse azt visszafoglalni. Mert tudom, hogy még eddig mindig túljárt
               minden törvényes hatalomnak az eszén, s kicsúszott a legbizonyosabban vetett tőrből
               is.</p>
            <p> – No, én nem foghatom meg, hogy mi bajod neked ezzel a jámbor emberrel.</p>
            <p> Körülbelül mindenkitől ezt a végmondatot kellett Gerzson úrnak zsebre rakni ebben a
               tárgyban; de ő azért mégsem tett le annak továbbfűzéséről.</p>
            <p> És valóban a hatóságok úgy megnyugodtak abban, hogy a Lúcsia-barlangi pénzverők
               személyében ezeknek elítéltetése után az az egész szabad kalandorcsapat, mely a
               vidéket sok ideig nyugtalanította, ártalmatlanná van téve, hogy ezentúl nevetségnek
               tartották volna arról szót vesztegetni, hogy az erdélyi szoroson belül valakinek az
               utazása más bajjal találkozhassék, mint legfeljebb, ha a tengelye eltörik. Gerzson
               urat mindenütt kinevették filippikáival, s kezdték már nemcsak háta mögött, hanem
               szemébe is mondogatni, hogy nagyon sokat olvashatta Cervantest, tudniillik azokat a
               köteteit, amikben Don Quijotéról ír.</p>
            <p> A Gyulafehérvárott letartóztatott hamis pénzzé vert aranyat a per bevégezte után fel
               kelle küldeni Magyarországra, hogy itt a pénzverdékben újra sajtoltassanak. Két
               teljes postaszekeret vett igénybe a nagybecsű küldemény, mely körülbelül másfél
               millió értéket képviselhetett nyersen is.</p>
            <p> E becses küldemény mellé fegyveres kíséretül huszonnégy dzsidás lőn rendelve, egy,
               ott a környéken állomásozó ezredből. Untig elég békességes időkben akárminő kincs
               biztosítására. A lovas katona különben is nagy ijedelme minden csőcseléknek; volt rá
               eset, hogy a kolerai zavarokban két huszár százakra menő zendülő tömeget szétvert;
               huszonnégy dzsidás ellen alig lehetne számmal kifejezni, hogy hány főre menő paraszt
               és zsivány volna elég. – <hi>Így</hi> hitték azt tudniillik a
               méltóságos urak.</p>
            <p> A katonasággal volt egy főhadnagy, a postaszekerekkel egy számvevő és egy ellenőr;
               mindegyik postakocsis pisztolyokkal ellátva, s parancsul adva, hogy esti hat óra után
               úton ne legyenek.</p>
            <p> Ennyi elővigyázat több, mint elég.</p>
            <p> A kíséret akadálytalanul haladt egész Piskiig előre, a katonák hátravetették a
               dzsidát, s pipára kezdtek gyújtani, a kocsiban ülő hivatalnokok, kalauzok
               el-elszunnyadtak a nagy melegben, a vezető tiszt operaáriákat dúdolt, s lovával
               beszélgetett, ha megunta az éneket; a csendes egyformaságot csak a postakocsis
               trombitája szakítá néha félbe, mely megszólalt, mikor tíz-tizenkét szekérből álló
               fuvaros csapatok jöttek szemközt, mindegyiken aludt az oláh hanyatt fekve, s úgy
               riadozott fel egyenkint a postakürt-hangra, s kapkodott nagy ijedten a gyeplűkbe,
               hogy jó idején félretérjen az imperatu kocsija elől.</p>
            <p> Amint a postamenet a történelmi nevezetességű piski híd elé ért; a híd túlsó
               oldaláról huszonnégy lovas jött rájuk szembe, s huszonötödik volt a Fatia Negra.</p>
            <p> Mind a huszonnégynek fekete fátyol volt az arcára kötve, ruháik bélésükkel kifelé
               fordítva és mind ellátva karddal, csákánnyal és lőfegyverrel. Maga a Fatia Negra egy
               erős fekete ménen lovagolt, s széles meztelen kardot hordott kezében.</p>
            <p> A dzsidás tiszt lova megrettent a fekete arcok láttára, s elkezdett hánykolódni; ura
               csak alig bírt vele, hogy a hídkorláton keresztül a folyamba ne ugorjék.</p>
            <p> A Fatia Negra és csapata a híd közepette megállt, és nem jött közelebb.</p>
            <p> A főhadnagy bátor katona, kit lélekjelenléte nem hagyott el, rövidre fogva
               hánykolódó lova kantárszárát, rákiálta a fekete álarcosra:</p>
            <p> – Ki vagy? Mit akarsz? Miért állod el a hidat?</p>
            <p> Egy mély, dörgő férfihang felelt neki onnan túlról:</p>
            <p> – Én vagyok a Fatia Negra. A kincs, mit veletek hoztok, az enyim; tőlem vettétek el.
               Azt most vissza akarom venni. Embert hoztam ember ellen; annyian vagyunk, mint ti.
               Fényes nappal jövök rátok; adjátok ide aranyamat, vagy egyétek meg ezt a vasat.</p>
            <p> Mutatta nekik a kardot.</p>
            <p> A főhadnagy, ki ezredének egyik legjobb vívója s legmerészebb daliája volt, nem
               gondolkozott sokat a kihívásra, hanem sarkantyúba kapta paripáját, s nekivágtatott a
               kalandornak, ki a híd közepén várt reá.</p>
            <p> Félelmes ellenre talált benne. A Fatia Negra minden csapást felfogott, és rögtön
               visszaadott; a fiatal tisztet zavarba hozta ellenfelének túlnyomó ügyessége, s csak a
               katonai becsületérzés készteté, hogy támadását folytassa ellene, midőn veszteségét
               bizonyosnak hiszi. Gyakorlott vívók mindjárt tudják, azt, ha ellenfeleiket
               letörhetik-e, vagy sem.</p>
            <p> Azonban elég csodálatos volt, hogy a Fatia Negra ereje és ügyessége előnyét nem
               akarta felhasználni; kímélni látszott ellenfelét, sőt lépésről lépésre hátrált
               előtte.</p>
            <p> Néhány perc múlva általános lett a dulakodás a híd hosszában; a dzsidások vezérük
               segítségére siettek, a fekete álarcosok csákányaikkal vertek közbe, s már innen is,
               túl is egy-egy dzsidaszúrás, csákányütés emberére talált, a kalandorok már egészen a
               híd végéig nyomattak az ulánok által, amidőn a híd előtt horgonyozó malomból harsány
               hangon felkiált hozzájuk az ablakon kinéző molnár:</p>
            <p> – Katonák! Vigyázzatok! A híd gerendái be vannak fűrészelve!</p>
            <p> Igazán úgy volt-e? Az volt-e a kalandor terve, hogy a lovasokat mind a hídra csalja,
               s akkor a dulakodásban a hidat leszakíttassa alattuk? Vagy a molnár is szövetségesük
               volt, s csak azért kiáltotta azt, mert látta, hogy a katonák erőt vesznek a
               martalócokon? Annyi bizonyos, hogy a kiáltás varázserővel hatott a küzdőkre, mert
               arra valamennyi rémülten visszafordult, s iparkodott a híd túlsó oldalát elérni.</p>
            <p> És itt vették még csak észre, hogy a furfangos kalandor milyen kettős kelepcét
               készített számukra.</p>
            <p> Akár cselvetés volt, akár mentő árulás, az eredménye az lett, hogy a lovasság egy
               perc alatt visszafutott a hídról, s csak akkor vették észre a kelepce veszedelmesebb
               oldalát, melybe őket a kalandor csalta. A hátul hagyott postaszekereket azalatt, míg
               ők a lovas rablókkal küzdöttek, egy nagy csoport lőfegyveres rabló fogta körül, akik
               a postalegényeket már lefegyverezték, s azon törekedtek, hogy a két postaszekeret
               beledöntsék az út melletti árokba.</p>
            <p> A dzsidások, visszatérve a szekerekhez, azokat egy pillanat alatt kiszabadították a
               csőcselék körmei közül, mely megjelenésükre szétfutott az út melletti bokrok közé, s
               onnan kezdett el rájuk tüzelni.</p>
            <p> A hídtól nem messze volt egy csárda, a lovasok a postaszekerekkel együtt ide
               menekültek be. Valóban menekülésről volt szó. A gyalog fegyveresek száma mehetett
               egypár százra, azok elálltak minden utat, s azonfelül észre lehete venni, hogy
               nehányat az útfélen levő nagy jegenyefákból már előre befűrészeltek, s azokat az ő
               hátuk mögött az úton keresztül döntögették úgy, hogy még visszavonulásról sem
               lehetett szó a szekerekkel együtt, és Fatia Negra lovagaival való küzdés mellett.</p>
            <p> Attól ugyan nem tarthattak, hogy e szedett-vedett rablócsapat, melynek kilenctizede
               nem professzionátus mestere a művészetnek, szembe megostromolja a csárdát, s azon
               esetben igen erélyesen tudták volna magukat védelmezni, mert karabinokkal,
               pisztolyokkal jól el voltak látva; hanem azt az egyet igen jól tudhatták előre, hogy
               mihelyt az éjszaka által ott hagyják magukat lepetni, akkor aztán el vannak veszve. A
               rablók lőtávolba jöendnek az épületekhez, s akkor nehány puskavesszőt szurkos csepűbe
               takargatva a házfödélre lőhetnek, s az amilyen nád, egyszerre lobbot vet, akkor aztán
               legyen valaki vitéz ember, ha a feje fölött ég a tető!</p>
            <p> Ami az emberéletet illeti, arról itt nem volt aggodalom. Meghalni katonadolog; hanem
               a roppant pénztömeg megmentése, ez volt a feladat. Huszonnégy lovas egy tömegben
               kétségtelenül képes leend magát a rablócsoporton, dacára a torlaszoknak,
               keresztülvágni; de a nehéz szekereket csakugyan nem viheti magával, mert akár előre
               törjön, akár hátrafelé, amott a hidat, itt a levágott fákat leli útjában. Itt gyors
               határozásra volt szükség.</p>
            <p> Szerencsére a tiszt olvasta Napóleon moszkvai hadjáratát, emlékezett belőle arra az
               esetre, mikor a testőrség megmenté a kozáktól a hadipénztárt, melynek szekereit,
               lovak hiányában, az útfélen kellett hagyni. Most hasznát vette.</p>
            <p> A postaszekerekből kivették az aranyat, s azt szétosztották a katonaság között.
               Tölténytartók, csákók, általvetők megteltek a kinccsel; a szekerekben semmi sem
               maradt, hanem azért újra erősen lelakatolták azokat, hogy idő teljék majd a
               felnyitásukban.</p>
            <p> És akkor kocsisokat, hivatalnokokat a puszta lovakra felültetve, a katonaság
               közrefogá őket, s hirtelen kinyitva a kapukat, kirohant az egész csapat az
               udvarról.</p>
            <p> Sűrű fegyverropogás fogadta őket mindenfelől; nehányan sebet is kaptak: de egy sem
               halálost, vagy nagyon messziről lőttek azok, vagy rosszul tudtak célozni. Különben
               ahányat lelőnek közülük, az annyi százezer forint.</p>
            <p> A Fatia Negra és lovasai ott álltak közel felvont fegyverrel kezeikben. Ők nem
               lőttek a lovasokra, bizonyosan a szekereket várták, hogy azoknak előfogatait lődözzék
               el.</p>
            <p> – Hagyjátok futni a dzsidást, ha akar! – kiálta a Fatia Negra -; a szekerekre
               ügyeljen mindenki.</p>
            <p> A lovasság nemsokára kiért a tüzelő tömeg közül, átugratott a torlaszokon, egy
               csoport puskást, mely útját akarta állni, könnyedén szétugratott, s azontúl
               bántatlanul haladt vissza Szeben felé.</p>
            <p> Azonban jól kellett sietniök. Előre tudható volt, hogy amint a hátuk mögött rivalgó
               diadalordítás a megcsalatás bosszúordításába tör át, a Fatia Negra csapatja utánuk
               fog rohanni, s ezúttal minden egyes közvitéz feje drága, tele levén csákója
               arannyal.</p>
            <p> Alig múlt el egy óranegyed, midőn már a hátuk mögött keletkező porfellegről
               láthatták, hogy a vakmerő kalandor átlátva rászedetését, nyílt üldözésükhöz
               fogott.</p>
            <p> Hallatlan merészség! Fényes nappal, nyílt országúton, egy tökéletesen fegyelmezett,
               organizált állam határain belül, egy csoport kalandorral ugyanannyi rendes katonát
               megtámadni! Nagyon elvette az arany annak az eszét, aki azt merte tenni.</p>
            <p> De megtevé!</p>
            <p> A katonák egyre közeledni látták a porfelleget hátuk mögött, az elválasztó tér a két
               csapat között mindegyre rövidült; amazoknak „válogatott” jó lovaik voltak.</p>
            <p> A főhadnagy azt parancsolá katonáinak, hogy meg kell állani, s szemközt fordulni a
               vakmerő rablókra.</p>
            <p> A postaszámvevő ellenszegült a parancsnak: azt állítva, hogy első feladat a rájuk
               bízott pénzt megmenteni.</p>
            <p> – Első nekem a katonai becsület – felelt a tiszt, s azzal dzsidásait két sorban
               felállítá úgy, hogy az utat széltében elfogták; ő maga közepén legelől állt, a
               postaszemélyzet hátuk mögött foglalt helyet.</p>
            <p> Nemsokára a porfelleg közől kivehetők voltak az egyes alakok.</p>
            <p> A lovas rablók rendetlen csoportban vágtattak előre, egymástól tíz-húsz ölnyire
               elmaradozva.</p>
            <p> Legelől több ezer lépésnyire társai előtt vágtatott a Fatia Negra. Pompás telivér
               angol lova, mintha versenyt futna a viharral, mely a port nyomában hordja, nyargalt
               vele, s osztani látszott gazdája vak, eszeveszett dühét, ki feje fölött villogtatta
               kardját, vadállati kiáltásokat rikoltott messziről ellenfeleire. Dühös mozdulataihoz,
               ádáz ordításához olyan pokoli látvány volt mozdulatlan fekete álarcának egyformasága,
               körülrepkedve zilált fekete hajától.</p>
            <p> Nem tekintett hátra, ha jönnek-e társai utána. Nem tanakodott magában, hogy egyedül
               mit fog tenni huszonöt fegyveres férfi ellenében. Csak a feldühödt vértől lüktető
               erek adtak tanácsot szívének. Képes volt ellenfeleit egyedül megtámadni, soraik közé
               vetni magát, s ízekre apríttatni, vagy visszavenni tőlük elvesztett kincsét.</p>
            <p> – Ezt most elfogjuk – szólt a főhadnagy altiszteinek intve. – Mire társai
               ideérnének, leverjük lováról, s elfogjuk élve.</p>
            <p> – Hajrá! – ordított már akkor egy ugrásnyira tőlük a magányos lovag. – Hajrá!! – s a
               másik percben ott termett közöttük, s a harmadik percben körül volt fogva minden
               oldalról.</p>
            <p> S ekkor kezdődött egy viadal, mely, ha a keresztes háború harci krónikáiban volna
               följegyezve, ha egy szent eszméért vívó lovag hősmerénye volna, költőjére várna, ki
               őt megénekelje.</p>
            <p> A Fatia Negra egyedül, minden oldalról körülfogva, vívott egyszerre ellenfelei
               csoportja közepében. A fényes kard kezében, mint a villám, sohasem védő, szüntelen
               csak a támadó volt; kézből kivert kardok, kettévágott kopják repkedtek körüle a
               levegőben, s amerre lova fejét fordítá, tisztult előtte a tér, egy-egy ellenfele
               ijedten hátrált meg előle, midőn a feltartani vélt kard viadori remekvágással ütött
               sebet testén. Az összebonyolult dulongásban egyik lovas hátráltatta a másik
               küzdelmét; az ádáz viador egymásnak szorítá őket, s míg karjával csapásokat oszta,
               bal kezével pisztolyait lövöldözé ki. Ellenfelei pedig lőfegyvert nem használhattak
               ellene, mert könnyen egymást lőhették volna meg a zilált tusakodásban.</p>
            <p> Csak a főhadnagy nem tágított tőle. Mint valódi katona, ki a sebet becsületnek
               tartja, nem törődött azzal, hogy ellenfele mind erőre, mind ügyességre túlnyomó
               fölötte, szüntelen mellé iparkodott jutni lovával; egypárszor meg is vágta
               ellenfelét; fel sem vette az, egyszer egy üres döfést adott neki oldalába; a kard
               meghajlott, de hegye nem ment be az élő testbe.</p>
            <p> – Hahaha! – kacagott a Fatia Negra: – acél sodronying volt zekéje alatt, s abban a
               pillanatban úgy vágott vissza ellenfeléhez, hogy ha az el nem kapja fejét, halva van;
               így a kard csak csákóját szelte keresztül, s a kettévágott csákóból szétömlött az
               útra az ezernyi ezer arany!</p>
            <p> Valami pokoli ordítás hangzott erre, melyet megnevezni nem képes a köznapi szó. Mint
               az elkárhozott kacagása, mint a halálra kínzott átoksikoltása, mint a vérszomj
               hörgése az áhított vér láttára, mint egy diadalmaskodó démon gúnyhahotája, ki egy
               angyalt ejte el gánccsal, úgy hangzott a Fatia Negra üvöltése a kiömlő arany
               láttán.</p>
            <p> Tréfa volt és művészet, amit eddig tett; csak ezután kezdte még rá a harcot.</p>
            <p> – Le a fejekkel; le a süveggel! – ordítá recsegő hangon, s oroszláni dühvel veté
               magát ellenfelére, kiknek mindegyike feje fölött hordá azt a veszdelmes mágnest, mely
               kardjának villámait magára vonta.</p>
            <p> És ő maga sebesíthetetlen volt; kard, kopja nem járta át vasingét.</p>
            <p> Azalatt sebes vágtatva közeledtek társai. Egy csákó újra lerepült egy fejről, a
               széthulló aranyat a lovak patkói gázolták a sárba.</p>
            <p> – Lőjétek le a lovát! – hangzott ekkor hátulról a postatiszt szava; s abban a
               percben három pisztolylövés érte a telivért, a harmadikra, mely szügybe találta,
               felágaskodott lovagjával a mén. A Fatia Negra észrevevé, hogy veszedelme megnőtt, s
               mielőtt a ló lerogyott volna vele, nehogy lábával alája szoruljon, kiugrott
               kengyeléből a földre.</p>
            <p> Most gyalog támadta meg ellenfelét. Vak volt már, nem látott maga előtt egyebet,
               csak vért és aranyat. Mindkettőnek részege volt.</p>
            <p> Azután egyszer azon vette észre magát, hogy egyedül vagdalkozik a levegőben; sem
               kardot, sem kopját, sem embertestet nem érnek csapásai. A tiszt megsebesülte után a
               postafőnök vevé át a vezényletet, s az célszerűbbnek találta nem várni be az egész
               rablócsoportot. Neki a pénzt megmenteni volt feladata. Parancsot adott, hogy
               forduljanak meg, és siessenek Szászvárost elérni; ami pénz már szétömlött, az kárba
               van veszve. Ezzel a sátánnal kár volt kikötni. Hisz azt tudja minden ember, hogy a
               Fatia Negrát elfogni nem lehet halandónak.</p>
            <p> – Utánuk! Egy lovat adjatok! – ordíta a Fatia Negra megérkező cimboráinak, mire azok
               mind leugráltak lovaikról, nem is annyira azért, hogy neki lovat adjanak, mint hogy
               az úton szanaszét heverő aranyakat fölszedni siessenek.</p>
            <p> – Ráértek erre! – kiálta nekik a kalandor –, a többit ott viszik előttünk! Siessetek
               utánam.</p>
            <p> Azzal nem várva, hogy társai mit határoznak, egynek a lovára felkapott, s
               nekieresztett kantárszárral rohant a távozó fegyveres csapat után. Senki sem követte.
               A rablók igen okosak voltak azt belátni, hogy ha ők itt hagyják azt a néhány ezer
               darab aranyat, ami már meg van nyerve, s kergetni indulnak a százszor annyit, amit
               még el kellene érni, s amiért még majd bevert fejeket is lehet kapni, azalatt a hátuk
               mögött kullogó gyalog konfráterek azt itt szépen felszedik a maguk táskájába; hát,
               biz ők csak ott telepednek meg, gondolva, hogy a Fatia Negra majd csak visszatér, ha
               észreveszi, hogy egyedül van.</p>
            <p> Az pedig nem gondolt velük, hanem vágtatott a katonák után, sarkantyúit a paripa
               oldalába vágva. Hasztalan; nem a telivér futó volt alatta, nem érhette elveszett
               kincsét többé utol, hogy megküzdhetett vagy eleshetett volna érte.</p>
            <p> Amazok nem álltak meg többé, hogy vele töltsék az időt. Néha-néha hátratekintve,
               látták, mint vágtat utánuk egy magányos lovag, kardját fogai közé szorítva, s
               borzadva emlékezett némely babonás mesékre alvilági szörnyekről.</p>
            <p> Így rohant a magányos lovag ellenei után egész Szászváros aljáig, s csak akkor
               maradt el tőlök, midőn azok a vámon áthaladva, a vámsorompót leereszték előtte; a
               vámosok még azután is látták őt sokáig átkozódva s ökleivel fenyegetődzve a város
               alatt nyargalózni; néha oly közel jött hozzájok, hogy pisztolyait rájuk süté, a
               golyók a vámház ajtajait és ablakait fúrták keresztül, s oly nagy volt a varázs a
               rettenetes hírű kalandor személye körül, hogy senki sem indult ki elfogását
               megkísérteni; a polgárőrség az utcák bejáratait őrzé csoportosan, s egész éjjel
               biztosan várta mindenki, hogy Fatia Negra bandája a várost ostromolni fogja. Ha csak
               rajta múlik, ő bizonyosan megcselekszi.</p>
            <p> Azonban ez nem történt meg. A lovasokat, míg visszatért is, ott találta a Fatia
               Negra a küzdés helyén, amint a sötétben a sárba gázolt aranyakat keresték, s még
               azután kísérletet tett csapatjai összeszedésére; az országúton néhány száz martalóc
               rajzott alá s fel, hanem akkor hírül hozták neki fizetett kémei, hogy Szebenből négy
               század gyalogság érkezett meg ágyúkkal Szászvárosba, – s az ágyú névre úgy szétrepült
               az egész harámbanda, mintha szél fújta volna el; reggelre azt sem lehetett tudni,
               hova lettek.</p>
         </div>
         <div type="chapter">
            <head>Az üldözött vad</head>
            <p> Ezt a merényt többé elnézni nem lehetett.</p>
            <p> Hallatlan eset az, hogy egy rablólovag a XIX. században egy tökéletesen organizált
               ország határán eszébe hagyja magának jutni azt a vakmerőséget, hogy fényes nappal
               rendes katonaság által kísért postaszekereket megtámadjon; a király fegyvereseivel
               rendes csatát vívjon, s azokat kényszerítse veszteséggel visszavonulni!</p>
            <p> Ez már nem maradhatott megtorlatlan.</p>
            <p> Mint a villám járta be a hír az érdekelt hat vármegye minden helységét, s mintha
               össze lett volna beszélve minden ember, azon kezdte minden falusi bíró, hogy rögtön
               elállatta az utakat vasvillás népekkel, hogy ezúttal a Fatia Negra és kalandor
               társai, akárhonnan jöttek ide, többé – hacsak repülni nem tudnak – ki ne
               menekülhessenek innen.</p>
            <p> E gyors készenlevésben nagy érdeme volt Satrakovics örökös nyugtalanításának; az
               emberek, bármennyire kinevették is, valami keveset mindig elhittek azokból a
               csodákból, amikkel őket a dühös öregúr ijesztgetni ki nem fáradt, s minden ember, ki
               a vakmerő országúti kaland hírét meghallá, azzal a szóval ugrott fel helyéből:
               „megmondta azt előre Satrakovics!”, s azzal mindenki iparkodott puskája, kardja után
               látni.</p>
            <p> Ennek a merész vállalatnak már egyszer véget kell vetni. Nem vártak többé
               megyegyűléseket; az alispánok kihirdették a statáriumot, felültették a bandériumokat,
               s összegyűjtve a megyék pandúrjait és fegyveres mezei hadnagyait, elhatározák, hogy
               közös egyetértéssel gyorsan és rögtön gyökerén ragadják meg az elhatalmasodott bajt,
               s amennyire lehet, katonai erő segélyül hívása nélkül irtsák azt ki országukból.</p>
            <p> A katonai beavatkozásra mindig féltékenyek voltak. Hogy Gerzson úrnak igazságot
               szolgáltassanak pusztában elhangzott szavaiért, őt nevezte ki mind a hat vármegye a
               furfangos hajtóvadászat vezetőjének, melynek területe több száz négyszögmérföldet
               foglalt magában.</p>
            <p> Gerzson úr bebizonyítá ez alkalommal, hogy ha nem nagy hadvezér is, de bizonnyal
               nagy hajtóvadász.</p>
            <p> Az ő terve az volt: a megyékből kivezető hegyi utakat, szakadásokat egy helyen
               maradó fegyveres földészekkel ellátva, a főbb utakon azalatt a rendszeres láncolatot
               képező nemesi fölkelőkkel előrenyomulnak, kiknek egyes csapatjai közt az összekötő
               vonalt az erdőkben portyázó pandúrok és hadnagyok képezendik. A hajtóvadászat hálója
               így napról napra összébb húzódik egy pont körül, mely később fog meghatározódni.</p>
            <p> Az előrehaladó bandériumokkal együtt jár a rögtönítélő bíróság, s minden falut,
               minden tanyát felkutat, s ahol gyanút fog, ott ítél és végrehajt irgalom nélkül.</p>
            <p> Ezalatt egy mozgó csapat, saját vezetője belátására bízva, keresztül-kasul szeldeli
               a körülhálózott tért, véletlenül, előre nem sejtve jelen meg majd itt, majd amott,
               egyfelől azért, hogy ha a kalandoroknak rendszeres védelmi tervük volna, azt
               összekuszálja, másfelől pedig, hogy a kezére hajtott véletlent ügyesen elfogja, s a
               gubanc vezető fonalát kezére kerítse.</p>
            <p> Látni való, hogy ide gyors eszű, éber lelkű, bátor és ügyes férfira van szükség.</p>
            <p> Midőn ez utóbbi vállalattal Gerzson úr Vámhidy Szilárdot bízta meg, ebben a
               legnagyobb mértékét fejezé ki irántai becsülésének.</p>
            <p> Ezért meg is rótták, hogy minek bíz ilyen fontos feladatot oly fiatal emberre; hanem
               az öreg táblabíró azt felelte rá, hogy arra senkinek semmi gondja, ő ismeri a maga
               emberét.</p>
            <p> A hajsza megindítása előtt közlé az ifjúval rövid utasításait.</p>
            <p> – Öcsém, senkinek se higgy, csak a saját szemeidnek, ne beszélj arról, amit egy óra
               múlva akarsz tenni, senkinek. Fegyveredet soha el ne hagyd. Megnézd, hogy mit eszel
               és iszol. Senkihez ne legyen bizodalmad. Éjjel szobádban senkit ne hálass, és
               többször körülnézz, mit csinálnak embereid. És végre senkit ne kímélj, akinél gyanút
               fogsz, akár úr, akár paraszt. Huszonnégy jól kipróbált pandúrt adok melléd, magam
               válogattam ki őket; hanem azért mégsem lehetetlen, hogy ezek közt is akad áruló; a
               Fatia Negrának mindenütt vannak cimborái, és melyik gyanúsan viseli magát, azt küldd
               vissza hozzám parasztkíséret mellett vason. A Fatia Negrának csak az a huszonnégy
               társa, aki lovon szokta kísérni, képes arra, hogy nyíltan megtámadjon; a többi csak
               csőcselék pásztornép; az a veszedelem hírére elbújik. Még egyszer mondom, hogy
               senkinek ne higgy.</p>
            <p> Szilárd a parancs vétele után rögtön megindult huszonnégy pandúrja kíséretében,
               lóháton.</p>
            <p> Legelső útját a bihari havasoknak vevé, ugyanazon meredeket kerülve meg, melyet
               később egy fiatal magyar költő szerencsétlen halálával annyira nevezetessé tett.</p>
            <p> Ez útnak azonkívül, hogy nagyon rossz, az az előnye van, hogy az utas egy álló napig
               nemcsak emberrel, de még madárral sem találkozik, s eszerint, ha az a különös
               szándéka van, hogy észrevétlenül jusson be Erdélybe, azt ezen az úton legkönnyebben
               elérheti.</p>
            <p> Már Rézbánya tövében elkezdődik a bihari meredek, s a korán reggel megindult
               csapatnak délig tartott a hegy gerincére felkaptatni.</p>
            <p> Ott a keskeny hegyháton egy hosszú ösvény van verve, mely több óra hosszat egymásra
               düledezett szikladarabokon keresztül vezet; szomorú, otthontalan táj; semmi élő
               növény az útban, még moha sincs a meztelen köveken; semmi hang, csak az örök szél
               zúgása; a szédítő meredekben alant egymásra boruló sűrű erdők, mik fölött a havasi
               keselyűk kóvályognak körben járó röpttel, s amilyen messze a havasi hátról ellátni,
               olyan messze semmi egyéb, mint kopár hegyhátak, erdős völgyek, emberi lakás nyoma
               nélkül.</p>
            <p> Tökéletesen arra való hely, hogy egy bujdokló harámbanda itt víjon élet-halál tusát
               üldözői ellen; ahol azt, akinek utolsó embere is elesik, sohasem fogja itt megtalálni
               senki; mert hisz ezen az úton tíz évben egyszer vetődik valami átmenő, s akkorra már
               farkas és keselyű rég széthordta a csontokat.</p>
            <p> Azonban a harámbanda nem jött üldözői elé a találkozóra, ami arra mutat, hogy
               Szilárd terve ügyesen volt kezdve, senki sem sejtheté; mert ha tudhatta volna jöttét
               a Fatia Negra, lehetetlen, hogy ezen a kísértet lakta helyen rá ne várt volna, ahol
               tíz elszánt férfi egy hadsereget verhet vissza.</p>
            <p> A havas tetején van egy friss csörgedező patak, mely körül, mint oáz a sivatagban,
               üde pázsit terül el; s e pázsit között, a kopár magasban, ahol már semmi növényélet
               nincs, nefelejcsek virítanak.</p>
            <p> Itt Szilárd megpihenteté a lovakat, a legénységet falatozni rendelé, s mikor újra
               lóra ültek, egy nefelejcset szakított le a csermelypartról, s azt a gomblyukába tűzé.
               Régi szokása volt, valahányszor nefelejcset talált, abból szakítani; hajdan mindig
               átadta azt kedvesének; sóhajtva bizalmasan; „engem, galambom, el ne felejts!” Most
               már nincs, akinek adja, de megmaradt még az előszeretet az emlékezet gyöngéd virága
               iránt és a szomorú sóhaj: „engem, galambom, el ne felejts!”</p>
            <p> Lefelé az út égett erdőn visz keresztül. A fák nincsenek korommá égve, hanem az alsó
               bozót gyulladván meg, emiatt a szálfák kérge mind fölrepedezett, és az egész rengeteg
               ki van száradva, alját fű helyett korom fedi, s a lombtalan fák a szél zúgása alatt
               recsegve hullatják alá száraz gallyaikat: ez az egyetlen hang, mely a kétszeresen
               „holt” természet síri csendjét félbeszakítja.</p>
            <p> Ismét hosszú órákig haladt Szilárd lovagcsoportja, emberrel nem találkozva sehol.
               Késő délután fedezték fel a legelső pakulárkunyhót. Annak a pásztora is kinn volt az
               erdőkön juhnyájával; nem volt odahaza egyéb, mint egy sánta kutya, mely megugatta
               őket.</p>
            <p> Estefelé találkoztak egy lovas földésszel, ki málét vitt őrletni a malomba; azt
               elvitték magukkal kalauznak. Azután éjjel mentek előre: Végighaladtak Skeritorán,
               Nyiágrán, egész a vidrai hegyzuhatagig, ide virradatkor érkeztek meg.</p>
            <p> E havasi falvak egész épületei oly távolba vannak egymástól elszórva, hogy egyik
               szomszéd a másik házát nem láthatja; néhol félórányi a tér közöttük. E körülmény és
               az éjjeli idő kedvezett Szilárd tervének. A házakat egyenkint lehetett körülfogni, s
               kimotozni, a második ház lakói nem tudhatták, mi történik az elsőben.</p>
            <p> Hasztalan fáradság volt: semmi gyanúsat sem lehetett felfödözni.</p>
            <p> Reggelre kifáradtan érkezett meg a csapat a csurgó alatti házhoz; itt pihenőt
               kellett tartani …</p>
            <p> Szilárd néhány kérdést intézve magához a kalauzhoz, azt is útnak ereszté,
               megparancsolva neki, hogy visszamenjen Skeritorára.</p>
            <p> Mikor a kalauz lovára kapott, a pandúrőrmester azt mondá Szilárdnak:</p>
            <p> Szolgabíró úr! – Én azt hiszem, hogy ez a fickó nem fog visszamenni Skeritorára,
               hanem amint szemünk elől eltűn, visszafordul, és fellármázza előttünk az egész
               utunkba eső vidéket.</p>
            <p> – Magam is azt hiszem.</p>
            <p> – De akkor szelet fog minden gyanús ember, s idejekorán megugrik előlünk.</p>
            <p> – Éppen azt akarom. Így az a baj, hogy nagyon is fektében marad.</p>
            <p> Azzal megparancsolá pandúrjainak, hogy fele menjen aludni, a másik fél legyen ébren,
               három óra múlva váltsák fel egymást.</p>
            <p> Délre kipihenték magukat a pandúrok, az őrvezető sürgetni kezdé Szilárdot, hogy
               induljanak már, mert elkésnek.</p>
            <p> – Még jókor van! – felelé Szilárd, és fél délutánt eltöltötte ott hiába; csak akkor
               ült lóra, panaszkodva minden ember előtt, hogy mennyire összetörte a tegnapi
               lovaglás. Még azután minden jövőmenőtől: házigazdától, cselédtől összevissza kérdezé,
               hogy melyik helység merre fekszik, hogyan kell menni, merre az országút.</p>
            <p> – Jajh! – dörmögének a vén pandúrok. – Ha ez így kibeszéli előre az egész útitervét,
               akkor aztán üthetjük bottal a rablók nyomát.</p>
            <p> Még azután, hogy kiindultak is, minden jövő-menővel szóba állt, hogy jól visz-e az
               út erre meg amarra; az unalomig sok időt eltöltött ezen a módon.</p>
            <p> (Aztán ez akarja elfogni a Fatia Negrát? – dörmögének egymást közt a vén
               pandúrok.)</p>
            <p> Hanem amint egyszer a kerített földeken túl voltak, hirtelen megfordítá lovát
               Szilárd, s átkapatva a hegyi csermely túlsó partjára, út nélkül belevágtatott az
               erdőbe, parancsot adva, hogy a legnagyobb sietséggel tartsanak utána; – hogy mit
               akar, azt ugyan ki nem találhatta senki.</p>
            <p> Ha csak el akar itt az erdőben tévedni, azt nagy hamar megérheti.</p>
            <p> Egyszer azonban azt parancsolja kísérőinek, hogy szálljanak le, s vezessék lovaikat
               kantárszáron fel a hegytetőnek. A vén pandúrőrmester elérté a szándékot, de nem
               helyeselte.</p>
            <p> – Ezen a hegyen nem lehet lóval átmenni.</p>
            <p> – Nem kell ellentmondani. Én értem, amibe fogtam. Utánam.</p>
            <p> Még haladtak félórányi küzdelmes úton nagy titkos káromkodással vezetőjük nyomában,
               midőn egy bámulatos látvány lepte meg őket. Egy roppant üreg tátongott előttük,
               melyen, mint egy alagúton keresztül, a túlsó völgybe lehetett lelátni. Ez a „római
               kapu”; sokan azt hiszik, hogy a rómaiak fúratták itt keresztül a hegyet; azonban e
               mesés mű sokkal nagyobbszerű mérvekben alakult, mint ahogy a természeten kívül más
               szerzője lehetne; meglehet, hogy a rómaiak is használták itteni hadjárataikban.</p>
            <p> A pandúrok most érték már ifjú vezetőjök tervét; s ezentúl vakon követték volna
               tűzön, vizen keresztül.</p>
            <p> A római kapun át egy félóra alatt a túlsó völgybe juthatni, s amilyen bizonyos, hogy
               jöttük hírére a Körös völgyéből iparkodni fog minden gyanúfogható lélek menekülni,
               éppen olyan előrelátható volt, hogy azokat a Geinai-szorosban meg fogják
               lephetni.</p>
            <p> Reggel, mint az égből esett villám, volt Vámhidy ott, ahol senki sem várta.</p>
            <p> Estig nyolc embert szedett össze, akiket nehéz gyanúban talált.</p>
            <p> Még alkonyat után egy lovas hadnagytól levelet küldött Gerzsonnak, melyben azt írta:
               „Bizonyos vagyok felőle, hogy az egész cselszövény fonalát kezemben tartom. <hi>Nyomon vagyunk!”</hi>
            </p>
            <p> Éjszakára egy magányos malomban telepedett meg, melyet ezúttal úgy választa ki, hogy
               szükség esetén védnie is lehessen. Nagy okai voltak attul tartani, hogy az éjjel
               megtámadják.</p>
            <p> A malom egy rohanó hegyi patak fölé volt építve úgy, hogy a patak az épület alatt
               rohant keresztül a kerekekre; elöl hármas zsilip korlátozá a medencében összegyűjtött
               vizet, mely itt jó mély volt, s mely fölött három cölöpön álló egy szál vastag deszka
               képezé a hidat, mely az erdőből levezető gyalogutat összeköté.</p>
            <p> Estefelé jelenték Vámhidynak, hogy egy vak koldus akar vele beszélni, mégpedig
               titokban, hogy senki más ne hallja. Igen sürgetős tudatnivalói vannak.</p>
            <p> Vajon mit tudhat egy vak ember?</p>
            <p> Szilárd bevezetteté magához a koldust, ki izmos, atlétai férfinak látszott; széles
               vállakkal és öles termettel; kár volt érte, hogy vak.</p>
            <p> – Domnule, egyedül vagyunk-e? – kérdé a vak, midőn a szobában volt Vámhidy
               előtt.</p>
            <p> – Ketten vagyunk. Mi kell, jó ember?</p>
            <p> – Köszönöm, hogy jó embernek nevezett, domnule; mert az vagyok, és az is leszek. Én
               vagyok a híres Juon Táre, a híres, erős ember, akinek a szemei kiégtek a
               Lúcsia-barlangban, mikor a Fatia Negrát el akartam fogni; aztán a szörnyeteg
               felgyújtotta az egész barlangot.</p>
            <p> Szilárd azt hitte, hogy jól megérté a koldus idejövetelének célját, ha egy tallért
               nyom a markába. Szegény, megérdemelte, amiért szeme világát áldozá olyan vállalatnak,
               amihez ő is éppen hozzákészüle. Némileg bajtárs.</p>
            <p> Hanem a koldus nem fogadta el az ajándokot.</p>
            <p> – Köszönöm, domnule, <hi>mulczám;</hi> nem ez a pénz kell énnekem: a
               Fatia Negra feje kell énnekem. Ez után a fej után járok én, azután nem lesz semmi
               bajom. Akarod ezt a fejet megkapni, domnule? – Én megmondom, hogy hol van.</p>
            <p> – Nos?</p>
            <p> – Van-e bátorságod meg nem ijedni tőle, domnule?</p>
            <p> – Én nem ijedek meg semmitől.</p>
            <p> – No, mert sok embert megdöbbent ám azt a fekete arcot látni, amin nincs semmi
               változás, ami olyan, mint az acél; akiről azt hiszik, hogy sem kard, sem golyó nem
               fogja; de az én körmeim megtépték az ő testét, és én láttam az ő vérét folyni!</p>
            <p> – Mondjad, hol van?</p>
            <p> – Itt, közel.</p>
            <p> – Merre?</p>
            <p> – Ah, domnule! – sóhajta Juon Táre. – Tudom is én, hogy mit kell arra felelni:
               „merre?” hiszen én nem látok sem eget, sem földet.</p>
            <p> – Tehát akkor hogyan tudod, hogy közel van?</p>
            <p> – Ah, domnule, a hangjáról megismerném én őt, és ha szólani nem hallanám, a lépései
               hangjáról megismerném, mikor közeledni hallom; nem tud senki úgy járni, mint ő:
               egyszer olyan csendes, mint a kísértet, hogy azt csak egy vak fülei veszik észre;
               majd meg úgy dobog, mintha az egész föld üres volna alatta, s az hangzanék minden
               lépésére. Óh, én sokszor hallottam e lépteket messziről közeledni.</p>
            <p> – De hát mégis, tudsz-e felőle valami bizonyosat?</p>
            <p> – Elmondok, domnule, mindent, elejétől fogva. Látod, hogy vak vagyok, koldus vagyok,
               az a mesterségem. Amíg a feleségem élt, addig nem voltam koldus, mert ő dolgozott,
               napszámba járt, keresett rám. Hanem az meghalt. Szép dolog az uram, mikor az embernek
               a szemei ki vannak égve, aztán nem tud sírni. Én bizony örömest meghaltam volna éhen,
               de egy kisfiam maradt, nem több még, mint kétesztendős: annak koldulgatok. Itt a
               patak fölött az országúton van egy kőhíd, a vármegye építtette; reggel a fiacskám
               idáig ki szokott vezetni, s azután megint visszamegy a faluba, pedig olyan picike
               még: a dászkál felesége visel rá gondot; este ismét értem jön és hazavezet. Amit
               kegyes utazók adnak, azt megosztom szegény házigazdámmal, aki még a koldusnál is
               szegényebb. Ha zivatar ér odakünn, akkor bemenekülök a híd első boltozata alá, ahova
               nem jő víz, onnan várom be a végit, s ismerem már annyira azt a helyet, hogy
               tapogatózva egyedül is el tudok rajta járni. – Tegnap történt ez. – Künn ültem a híd
               végében, s hogy sokáig nem hallottam emberszót magam körül, és hogy erősen meleg
               volt, elnyomott az álom. Küzdöttem vele, de nem bírtam ellenállni. Attul tartottam,
               hogy ha valahol az útban dűlök el, valami szekér elgázol. Azt gondoltam hát ki
               magamban, hogy befekszem az ismeretes hídbolt alá; nekem úgyis mindig éjszaka van,
               fiacskám majd rám talál ott. Egyszer hirtelen fölébredek azokra az ismeretes
               lépésekre. Ott ment keresztül a hídon a fejem fölött. Esküdni mertem volna rá, hogy ő
               az. A híd közepén megállt. Kevés idő múlva több lépés hangzott, jobbról-balról;
               férfiak jöttek a híd felé, s ott annak a közepén valamennyi megállt, megszámláltam
               őket; huszonnégyen voltak.</p>
            <p> Szilárd most már érdekelten kezdett figyelni.</p>
            <p> – Ekkor megszólalt ő. Óh! A két szemem világa ha megvolna, nem látnám őt oly
               elevenen magam előtt, mint látom őt vakon, ha beszélni hallom. Ő volt, az első szónál
               ráismertem; de abból, amiket beszélt, rá fogsz te is ismerni, domnule. Az a
               huszonnégy férfi esküdt cimborája volt mind. Titkos összejövetelük volt ezen a
               helyen, ahol nehéz meglepni valakit, mert mindenfelé erdők veszik körül. Azért
               hívatta össze társait, hogy tudassa velük, mi van ellenük megindítva. Elmondta nekik,
               hogy mindaz, amit a vármegyék hajtói tehetnek, nem félelmes rájuk nézve; de nagyon
               veszedelmes az a csapat, mely ezalatt keresztül-kasul járja a vidéket. Ez bajt
               szerez. Ezt el kell tenni az útból. Hanem a cimborák nem válaszoltak neki rá semmit.
               Összesúgtak, morogtak egymás között, s végre azt mondák, hogy ez nehéz sor lesz. A
               pandúrtól félnek nagyon, meg a vármegye uraitól. Tudják már, hogy ezek kitanulták
               fortélyaikat, s nem szoktak sokat tréfálni. Mind azt mondták, hogy pandúrokat nem
               támadnak meg, mert azok még jobban tudnak lőni, mint a zsivány, s értenek ehhez a
               vadászathoz nagyon. Hiába esett a Fatia Negrának minden biztatása, azt mondták, hogy
               ki-ki bújni fog, ahová tud. „Akkor hát bújjatok el olyan jól, hogy rátok ne
               találjanak”, azt mondá a vezér; „majd én magam fogok velük végezni! – Majd felkeresem
               én őket egyedül, s megmutatom nektek, hogy ezek is csak halandó emberek.” Ez volt az
               utolsó szava hozzájuk, azzal ki jobbra, ki balra sietett; a lépések elhangzottak
               fejem fölött. De te hidd el azt uram, hogy amit a Fatia Negra kimondott, azt meg is
               fogja kísérteni.</p>
            <p> – Hogy ő maga jöjjön bennünket megtámadni? Akár egyedül, akár sokadmagával?</p>
            <p> – Nem hiszed, uram, amit mondtam; pedig úgy lesz. Higgy nekem, mert senkinek sem
               olyan keserű a Fatia Negráról gondolkozni, mint nekem. Feleségemet és szemem világát
               vesztettem miatta. Volna csak meg egyik szemem! Látnék csak annyit, hogy tudnám
               megkülönböztetni az árnyékot a világosságtól; óh, majd magam mennék én ellene, s ha
               még egyszer megfoghatnák ezek az én kezeim: domnye Zeu! nem szabadulna ki azok közül
               élve.</p>
            <p> – Jó ember, bizonyos vagy afelől, hogy nem álmodtad azt, amit nekem elmondtál?</p>
            <p> – Tudod, domnule, az első kábulatban magam is gondoltam ilyesmit. Mit tudhatja egy
               vak ember, hogy mikor álmodik, hisz ő nem nyithatja fel szemeit, hogy azt mondja,
               ébren vagyok, látok! Hanem hát elővettem kusztorámat, s bal karomba egy keresztet
               vágtam a hegyével. Nézd meg, uram, ottan van-e?</p>
            <p> Juon felgyűrte bő ingujját herkulesi karjától, s Szilárd megdöbbenve látta rajta az
               alig behegedt kereszt mélyen bekarcolt sebét.</p>
            <p> – Látom: itt van.</p>
            <p> – No, ha látod, uram, akkor tudhatod, hogy nem álmodtam, amiről beszélek. Vigyázz
               magadra, mert a Fatia Negra eljön. Az éjjel még nem, mert ő azon az úton vár, melyen
               megindultál. Hanem reggelre meg fogja tudni, hogy a római kapun keresztül elkerülted,
               s holnap éjjel bizton várhatsz reá.</p>
            <p> Szilárd azt mondá Juonnak, hogy azok felől, miket neki elmondott, senkinek se
               szóljon; ha való, amit bejelentett, jutalmát megkapja érte.</p>
            <p> – Csak a Fatia Negra vérét, semmi mást – mondá a vak koldus, s oly szomjú epedéssel
               emelé arcát az ég felé, melyet nem láthatott; csak azt tudhatta, hogy az még feje
               fölött van.</p>
            <p> Annyi hatása mégis volt Szilárdra Juon szavainak, hogy pandúrjait az éj óráiban
               felváltva szüntelen cirkáltatá az erdőben, s maga is csak hajnaltájon dűlt le
               alunni.</p>
            <p> Ez éjjel semmi sem történt.</p>
            <p> Másnap reggel a környékbeli bírák gyanús embereket hoztak elé, kiknek vallatása
               sokkal több időt vett igénybe, mint egyelőre hivé; emiatt szinte délig ott
               veszteglett a malomban.</p>
            <p> Délfelé erős kopócsaholás hangzott az erdőkben; a molnár azt mondá, hogy alkalmasint
               a földesúr vadászik medvére.</p>
            <p> – No, azt ugyan most rosszkor teszi – dörmögé Vámhidy –, az én vadamat riasztja
               el.</p>
            <p> A vadászcsapat nemsokára kiért az útra, a medvét aligha el nem szalasztották.</p>
            <p> Vámhidy odaizent a vadászó főúrhoz, hogy lenne szíves abbahagyni mulatságát, mert
               most más dolog van itten készülőben; mire az készséggel szót fogadott; a kopókat
               rögtön pórázra fűzték, a társaságot összekürtölték, s azzal az egész vadászcsapat a
               malom felé tartott.</p>
            <p> Néhány pillanat múlva Vámhidy a vadászó úrban Hátszegi Lénárdot ismerte meg.</p>
            <p> Az ilyen találkozásokat gyakran rendezi a véletlen, ha ugyan a véletlen rendezi; –
               két ember, akinek, még egymásról álmodni sem esik jól, összevetődik egy puszta
               helyen, ahol kénytelen egymással szembemenni, és még azt is mondani egymásnak, hogy
               „adjon isten jó napot”.</p>
            <p> Hátszegi hamarább beletalálta magát a helyzetbe, mint vetélytársa; olyan arccal
               üdvözlé őt, mintha soha semmi haraguk nem lett volna egymásra.</p>
            <p> – Mi mind a ketten vadászni járunk, szolgabíró úr.</p>
            <p> – Én hivatalból.</p>
            <p> – Én pedig csak mulatságból. Ha tudtam volna, hogy erre veszi ön útját, bizonyosan
               nem kaptam volna ez alkalmatlan mulatságba. No, de vége van; mindjárt
               visszafordulunk. Az én medvém futhat; hát az öné?</p>
            <p> – Még az sincs meg.</p>
            <p> – No, én igen sok jó adattal tudnék önnek szolgálni az üldözött kalandort illetőleg,
               mert magamnak is volt nehány nevezetes rencontrém vele; ha nem sajnálná ön magától a
               fáradságot Hídvárt meglátogatni, ahol mind saját magam, mind nőm részéről a
               legszívesebb fogadtatást ígérem.</p>
            <p> Megannyi nagyúri kegyelemdöfés Szilárd szívének! Hátszegi úgy beszélt hozzája neje
               szívességéről, mintha érdemesnek sem tartaná emlékében tartogatni azt a szomorú
               katasztrófot, mely őket egymástól futni parancsolá. Ő hívja magához látogatóba
               Vámhidyt! Ígéri, hogy szívesen fogja látni, biztatja, hogy neje is otthon lesz:
               éreztetni akarja vele, mennyire nem törődik vele és talán nejével sem. Szegény
               embernek minden csekélység kincs; még egy szerető szív is; – gazdagnak az is csak egy
               fillér.</p>
            <p> – Köszönöm, báró úr – felelt rá hidegen Vámhidy –, utasításaim vannak, amikhez
               tartanom kell magamat; nem mulatságból járok itt. Azonkívül is bizonyos nyomra
               akadtam, melyet üldözni fogok, s azt nem tudom, hová vezet.</p>
            <p> – Az derék. Ön tehát nyomára akadt valaminek? Nem tévút-e az? Ezek a ravasz emberek
               hamar rászedik az idegent.</p>
            <p> – De ez valódi nyom, amit felleltem. Nem olyan embereknél leltem azt, akik maguk is
               érdekelve volnának; ezek egészen ártatlanok. Ez az egész eset. Mielőtt az elkobzott
               aranyakat felküldték volna Bécsbe, Gyulafehérvárott egyenkint minden darab aranyat
               egy kereszttel jelöltek meg; ami abból a célból történt, hogy az illető pénzverő
               hivatalt kötelezzék vele csakugyan minden aranyat újra sajtoltatni; aki különben úgy
               adhatta volna azt vissza, ahogy átvette. Az egész egy kis bürokratikus aprólékoskodás
               dolga; de ami ezúttal javunkra szolgált. A visszarablott aranyak mind meg voltak
               keresztezve, s én ilyen keresztes aranyakat már több itteni embernél fedeztem fel.
               Ezek, úgy hiszem, ártatlanok; ők mástul kapták; urát tudják adni; még meglehet, hogy
               az a más is tudatlan a bűnben, de így nyomrul nyomra mégis majd csak rá fognak
               vezetni arra, aki legelőször kiadta az aranyakat. Én azt előre is tudom, hogy a Fatia
               Negra nagyokat nevet, mikor hallja, hogy hat vármegye katonája hogy járja utána az
               erdőket, hogy kopogtatja az odvas fákat, amíg ő valamelyik népes város színházában
               lornyettírozza a kardalnoknőket; hanem igen meg lesz lepetve, majd ha egyszer minden
               ostrom nélkül bekocogtatnak hozzá, és azt mondják, hogy „itthon van-e a Fatia
               Negra?”</p>
            <p> Hátszegi nagyot kacagott.</p>
            <p> – Becsületemre, ez igen jó ötlet! Én magam is azt hiszem, hogy a jámbor zsiványt
               hamarább meg lehet találni a kávéházban, mint az erdőben; mert már azt a mai világban
               bizony senki sem hiszi, hogy valaki azért rabol fél milliót, hogy, mint Pintye
               Gregor, a Torda hasadékban lakjék vele. Paplanos ágyhoz van biz az szokva. Mármost
               csak azt sajnálom, hogy az én aranyaimon is nem volt valami jel, amikről rájok
               ismerhetnék; ezentúl minden pénzemre felírom a nevemet.</p>
            <p> Azzal nevetve, fütyörészve tért vissza vadászcsapatjához, mely úgy látszott, csupa
               alattvalóiból állt, s könnyedén osztá parancsait nekik.</p>
            <p> – Terheljétek le a mokány lovakat, és készítsetek el mindent a falatozáshoz, ma nem
               megyünk tovább.</p>
            <p> Aztán ismét Vámhidyhez fordult:</p>
            <p> – Minthogy mi, a túlnyomó erőnek meghajolva, kapitulálunk, legyen ön szíves velem
               egy szép kerek árnyékos térséget kikeresni az erdőben, ahol nekitelepedjünk, s a
               zsákmányul esett proviantot egymással megosszuk.</p>
            <p> Vámhidy hidegen tekinte Lénárdra. Gondolta tán magában: kereshetnénk egy szép kerek
               árnyékos helyet az erdőben, ahol hat lépésről egymás mellének szegzett pisztollyal
               nézhetnénk egymás szemébe, s beszámolnánk azzal, amivel oly régen tartozunk.</p>
            <p> – Köszönöm, uram, én már ebéd után vagyok.</p>
            <p> Aznap csak egy hamuban sült pogácsát evett még.</p>
            <p> De, hát ha éhen kellett volna meghalnia, ült volna Hátszegi mellé, hogy vele egy
               étkes tarisznyából falatozzon?</p>
            <p> – Hát a legénységnek nem szabad egy pohár bort inni az egészségemért, miután az én
               birtokomba jöttek?</p>
            <p> – Pandúrjaimnak nem szabad bort inniok, hogy mindig józanon maradjanak; a malmot
               parancsom nélkül el nem hagyhatják, s nagysádtok itt szinte meg nem telepedhetnek,
               bárha e malom a báró úr sajátja is; mert én most „vérbíró” vagyok, akinek joga van
               bármely ajtót kinyitni és bezárni, ahogy jónak látom.</p>
            <p> – Ebből azt érthetem, hogy kértemre nem akarja ön hídvári kastélyom ajtaját
               kinyitni, a malmom ajtaját pedig bezárja előttem.</p>
            <p> – Valóban úgy van.</p>
            <p> – Ezt nagyra becsülöm! Egyébiránt – nem teszek le arról az ajánlatomról, hogy mind
               kastélyom, mind egyéb birtokomban levő úri lakaim és tanyáim önnek rendelkezésére
               állnak, s ha magam nem találnék is otthon lenni Hídvárott, aminthogy holnap reggel
               Szebenbe rándulok, nőm igen szívesen látandja önöket.</p>
            <p> E másodszori ajánlat már bosszantá Szilárdot. Röviden végét akarta szakítani a
               beszédnek.</p>
            <p> – Remélem, hogy nem leszek kénytelen terhére lenni.</p>
            <p> Hátszegi észrevevé Szilárd hangjában az ingerültséget, s hideg mosolygással monda
               neki:</p>
            <p> – Kedves ifjú barátom. Tudja-e ön, hogy mi az a <hi>hullócsillag?</hi>
               Az egy rosszul égő szivarnak a tüze, amit valami mennyei pipás elhajított. <hi>Good bye!</hi> …</p>
            <p> Azzal vállára kapta fegyverét, s könnyű, úriasan délceg léptekkel haladt végig a
               mezőn, vadászcsapatját maga után szólítva, ugyanazon erdőben tűnve el, amelyből
               előjött.</p>
            <p> Vámhidynak pedig minden erében elterjedt a keserű méreg, ami e szókban volt
               kimondva: a hullócsillag csak egy rosszul égő szivar tüze, mit egy óriási pipás
               elhajított; e cifra gúnyt csak ő értette, akinek az fájt.</p>
            <p> És azután este lett, és tele lett az ég csillaggal, s Szilárd elkezdé nézni a
               csillagokat, és elfeledé amellett, hogy hivatalos terhek nyomják vállait, elfeledé a
               rablót, a Fatia Negrát, s azt képzelé, hogy szemei találkoznak azokban a csillagokban
               „egy más valaki” szemeivel, akit éppúgy kerül az álom és boldogság, mint őtet.</p>
            <p> A véletlen milyen közel hozta őket egymáshoz; éppen csak el kellene fogadni a férj
               meghívását, hogy ismét szem szem ellenében legyenek. Vajon mit mondanának egymásnak?
               Azután valahányszor egy csillag lefutott, az mindig felzavarta ábrándozásiból; ki nem
               tudta verni fejéből azt a mondást, hogy az egy kiégett szivar, mit az égi képletek
               valamelyik mágnás tagja, tán a „nyilas”, a zodiakusi sportsman, untából
               elhajigál.</p>
            <p> Az éj egészen csöndes volt, csak a malom zsilipjén átrohanó víz zuhogása adott
               hangot a tájnak, mely ezúttal a malomgép kelepelésével nem volt összekötve; a molnár
               a faluba ment a vizsgálat alatt, hogy avatatlanok ne legyenek a háznál. A szobákban a
               pandúrok horkoltak, kiknek két óráig éjfél után volt szabad alunni; addig csak
               Vámhidy volt ébren, és kívüle még egy pandúr, aki a pincébe zárt foglyokat
               őrizte.</p>
            <p> – Áldjászketye domnye Zeu! – hangzék egyszer csöndes hangon a part rekettyéi közül,
               s Szilárd az éppen kelő hold fényénél egy magas, sötét alakot látott a malomfolyosó
               felé közeledni.</p>
            <p> A vak Juon volt az.</p>
            <p> – Hogy tudod te, hogy itt valaki áll? – kérdé tőle gyanakodva Szilárd.</p>
            <p> – Hallottalak néhányszor fohászkodni uram, s tudtam, hogy ébren vagy, mert hiszen
               előre óvtalak, hogy vigyázz, mert az éjjel rád fog törni.</p>
            <p> – Kicsoda?</p>
            <p> – Hát ki? A Fatia Negra.</p>
            <p> – S azt hiszed, hogy lenne bátorsága?</p>
            <p> – Azt tudom, hogy már útban van.</p>
            <p> – S hol voltál most?</p>
            <p> – Itt a malom árkában dolgoztam.</p>
            <p> – Éjszaka, mit dolgoztál?</p>
            <p> – A víztartón keresztülvezető híd alól elemeltem az innenső gerendát. – Nehéz munka
               volt; de én elég erős vagyok hozzá.</p>
            <p> – Miért teszed azt?</p>
            <p> – Azért, hogy majd ha a túleső oldalról fog jönni, amint a híd közepén túl egy
               lépést tesz, a deszka lebillenik vele, s ő, mint az egér a fazékba, belehull a
               vízbe.</p>
            <p> – Mit érsz vele? Ki fog úszni belőle.</p>
            <p> – Azt teheti; de pisztolyai telemerülnek vízzel, azokat nem fogja ellened
               használhatni.</p>
            <p> Szilárd kezdte látni, hogy egy makacs szövetségessel van dolga, ki olyanokon töri a
               fejét, amik neki eszébe sem jutnának.</p>
            <p> – De tán csak nem képzeled, szegény ember, hogy valaki olyan őrült legyen, hogy
               egyedül ennyi fegyveres ember között, velem szembe merjen állni.</p>
            <p> – Nem tudom, uram, de azt sem tudom, hogy ennyi fegyveres ember között nem vagy-e te
               magad is egyesegyedül, mert őrödet, ki a pince előtt állt, horkolni hallom.</p>
            <p> Ez már megdöbbenté Szilárdot, rögtön sietett a mondott helyre, s megütközve látá,
               hogy az őr a pinceajtóban hosszat nyúlva alszik.</p>
            <p> Odasietett hozzá nagy bosszúsan, hogy felköltse, megfogta az alvó karját; de semmi
               erőlködéssel sem bírt lelket verni belé. Akár ha meg lett volna halva.</p>
            <p> – Próbáljuk a többit felkölteni uram – szólt Juon, s vak létére azzal a
               könnyűvérűséggel járt Vámhidy előtt, melyet a világtalanok olyan helyeken
               elsajátítanak, ahol gyakran szoktak járni.</p>
            <p> A pandúrok ott feküdtek hosszú sorban, leterített szalmán a lisztraktárban.</p>
            <p> Előbb suttogva, azután hangosan, utóbb haragosan szólongatá őket Szilárd, sorba, név
               szerint, egy sem ébredt föl rá; felrántotta az alvókat fektükből, észre sem vették;
               mindegyik abban a helyzetben maradt, ahogy visszahanyatlott.</p>
            <p> – Mi történt itt? – kérdé Szilárd megrettenve.</p>
            <p> – Ugye ahogy alusznak mind, s nem ébred föl egy sem? Hát az történt uram, hogy áruló
               van közöttük; a Fatia Negrának fizetett embere; – mindenütt van az, mindenütt! Az
               erdőkben, a palotákban, a tömlöcökben, a kaszárnyákban, mindenütt! Ez az egy áruló
               maszlagot kevert társai italába, s most azok egy nap, egy éjjel aludni fognak; maga
               az áruló is úgy tetteti magát közöttük, mintha aludnék, pedig csak azt lesi, hogy a
               Fatia Negra jöjjön, s akkor ő a foglyokat kiszabadítsa. Jól van ez kicsinálva,
               uram.</p>
            <p> Szilárd zsibbadni érzé idegeit.</p>
            <p> – Látod uram, te vagy itt egyedül; a Fatia Negra pedig sehol sincs egyedül. De azért
               semmi baj. Azt tesszük, hogy ő is egyedül legyen. Azt nem lehet most megtudnunk, hogy
               melyik a huszonnégy közül az áruló. Jól van. Megkötözzük valamennyinek kezét, lábát,
               akkor az áruló is meg lesz kötve.</p>
            <p> Szilárd kezdé észrevenni, hogy ennek a vak embernek mindenben igaza van. Meg kellett
               fogadni szavát, a veszély bizonyos és közel van; sok tétovázásra nincs idő, hirtelen
               előkeresé a malomból a pányvákat, s hozzáfogott a munkához.</p>
            <p> A vak óriás egyenkint térdére fekteté a pandúrokat, s kezeiket hátravonva, odatartá
               keresztbe Szilárd elé, az pedig rájuk szorítá a hurkot. Huszonhárom nem érezte azt, a
               huszonnegyedik pedig, aki érezte, jónak találta alvónak tettetni magát, mert ha
               észreveteti, hogy ébren van, az az irtózatos marok egy szorítással örökre alvót
               csinál belőle.</p>
            <p> Vámhidy tehát oda jutott, hogy saját huszonnégy fegyveres emberét gúzsba köté, hogy
               egyedül lehessen a rettenetes Fatia Negra ellenében.</p>
            <p> – Éles-e a kardod, uram? – kérdezé ekkor tőle az erős Juon. Azt bizonyosan tudta,
               hogy vármegye ura kard nélkül nem jár.</p>
            <p> – Igen; de pisztolyaim is vannak.</p>
            <p> – Próbáld meg uram, hogy használhatod-e őket, mert én nem hiszem, hogy valami bajuk
               ne legyen.</p>
            <p> – Mi?</p>
            <p> – Ha jártál nagyvadra, uram, medvére vagy bölényre, tudhatod azt a rendet, hogy
               olyan fegyverre ne bízd magadat, amit frissből nem töltöttél saját kezeddel. Régi
               töltésre ne hagyd a sorsodat, ha csak tegnapi is az; mert ki tudja, mi történhetett
               vele? Vonjuk ki a töltést pisztolyaidból. Kisütni nem jó lesz, mert vadálláson
               vagyunk, s ilyenkor csendesen kell lenni.</p>
            <p> Szilárd engedett a figyelmeztetésnek, és két jó vontcsövű pisztolyából kiszedte a
               töltéseket; a kitöltött lőpor után szokás szerint próbált keresztülfújni a csövön, s
               tapasztalá, hogy az nem megy. A csőbe dugott körömvas valami lágy anyagot húzott ki
               magával, Juon megszagolta azt, s azt mondá, hogy vadméh viasza.</p>
            <p> – No, uram, ezzel a fegyverrel már nem lősz, mert az úgy teletömte a gyutacs lyukát,
               hogy csak több órai munka után tudnád kitisztogatni.</p>
            <p> – Még itt vannak a pandúrok fegyverei.</p>
            <p> – Azokat is vizsgáld meg elébb.</p>
            <p> Már azoknál nem vesződött Szilárd a töltés kiszedésével, hanem úgy próbálta meg,
               hogy elsütögeté a levegőbe; mely kísérlet csak annyiban sikerült, hogy a gyutacsok
               elpattogtak, de maga a töltés ki nem dördült. Azok is mind gyalázatosan meg voltak
               rontva. Azalatt kellett mindennek végbe menni, míg Szilárd künn volt, s az emberek
               aludtak. Akárki tette, gyors keze volt.</p>
            <p> – Tehát uram, éles-e a kardod? Mert a Fatia Negra lépéseit hallom.</p>
            <p> A vak éles hallású fülei már neszelték az ismert lépteket, mikor az még a távol
               erdei ösvényen közeledett.</p>
            <p> Az ifjú önkénytelen borzadást érzett végigfutni testén, midőn elérkezettnek látta a
               percet, melyben az üldözött ellenséggel találkoznia kell. A bűbájos rejtély, mely
               annak személyét körülfogá, a bámulatos vakmerőség, mellyel terveit sikeresíté, s
               roppant testi ereje minden szívet sebesebb dobogásba hoztak volna abban a
               pillanatban, midőn egy magányos helyen találkozni kellett e fekete arccal, élethalál
               tusára.</p>
            <p> Azonban Szilárd el volt határozva; az erős akarat, mely jellemes férfiak sajátja,
               megtöré benne a félelmet. Nem szabad remegni, nem szabad gyávának lenni. Akinek kard
               van a kezében, az nincs egyedül: a kard is egy ember.</p>
            <p> A vak Juon reszketett helyette. Őérte félt. Mikor Szilárd visszatért a meztelen
               karddal, ujja hegyével végigpöngeté annak élét, hogy eléggé ki van-e fenve.</p>
            <p> – Jó kard, nagyon jó kard, domnule; ne félj semmit; mikor a vízből ki akar
               kapaszkodni, akkor szökjél oda, s vágj a nyakához. Egyebütt ne vágd, mert vasinget
               visel az átkozott, nem fogja a fegyver. Ha ki talál szabadulni, hogy össze kell
               csapnotok; ne védd magadat, hanem csak vágj hozzá, így talán megsebesít, de ha véded
               magadat, megöl. Ha el talál nyomni, kiálts; én odarohanok, s megfojtom puszta kézzel.
               Óh, csak most volna meg két szemem világa!</p>
            <p> A vak ember keservesen kezde sírni.</p>
            <p> – Ez az ember elölte nőmet, engemet vakká tett, és most mikor hallom közelítni,
               egyedül jőni felém, nem láthatom őt meg, hogy én rohanhatnék reá! Domnule, légy
               bátor; az Isten veled van; az én Mariórám lelke vezesse kardod élét, s homályosítsa
               el az ő szemeit. Most hallod őt közelíteni?</p>
            <p> Látni is lehete már. A magas, délceg alak könnyű, ruganyos léptekkel jött a
               holdvilág sütötte sziklán alá; hosszú fekete atlaszköpenye fejétől sarkáig fedve
               tartá.</p>
            <p> Szilárd látta őt lépésről lépésre közeledni a malom felé, melynek tornáca alatt,
               magát egy oszlop mellé húzva, várt reá.</p>
            <p> Abban a percben, amidőn megpillantá az alakot, az elébbi remegés helyébe valami oly
               csodálatos elszánt düh lepte meg szívét, amit csak azok ismernek, akiknek a szemközt
               álló veszély vérüket forrásba szokta hozni.</p>
            <p> Most már nem félt tőle, most vágyott a találkozásra.</p>
            <p> A vak Juon mellette állt, és kezét szorongatá. Hallgattak mindketten; még a
               természet is oly csöndes volt, mintha a szél is meg volna halva. Csak a közeledő
               léptei döngtek.</p>
            <p> A fekete alak már a hídra lépett, biztos járással eljött a közepéig; ott még egyet
               lépett, akkor a híd deszkája lefordult vele, s a fekete ember egy önkénytelen
               kiáltással lehullott a vízbe.</p>
            <p> – Most, uram, rohanj rá! – súgá Juon Szilárdnak; aki e percben azt hivé, hogy
               gyávaság volna egy embert akkor támadni meg, mikor az nem védheti magát, bár ha rabló
               is az, s engedte őt kikapaszkodni az innenső partra.</p>
            <p> A fekete köpeny lemaradt a Fatia Negráról a vízben; úgy állt Szilárd előtt,
               tagjaihoz tapadt öltönyben, mint egy Antinous-szobor: valódi atlétai alak.</p>
            <p> Övébe két pisztoly volt tűzve; a víztől alkalmasint haszonvehetetlenné téve, és egy
               hosszú arab jatagán, semmivel sem kurtább bármely kardnál, csakhogy markolatja
               keresztvas nélkül.</p>
            <p> Szilárd útját állta.</p>
            <p> Egy percre meg volt lepetve a Fatia Negra ellenfelének nem várt ébrenléte és
               bátorsága által, a másik percben már kezében villámlott a kirántott jatagán, és a
               másik villámlás már az összecsapás volt.</p>
            <p> És ekkor az történt, ami megtörténik százszor és ezerszer az életben.</p>
            <p> Az egyik vívó a hírhedett kalandor volt, atlétai testalkattal, kinek bátorságában a
               hőst lehetett bámulni, ki soha legyőző ellenfélt még nem talált; a másik bajvívó
               pedig egy íróasztal mellett tengődő ifjú, gyöngéd testalkattal, kinek tán akkor volt
               először életében kiköszörült kard a kezében, s kinek semmi egyéb előnye nem volt
               ellenfele fölött, mint a becsületes ember bátorsága a vétkes ellen.</p>
            <p> És az első összecsapásnál a Fatia Negra le volt fegyverezve.</p>
            <p> Ez nem tartozik a csodák közé.</p>
            <p> Mind a két fél egyszerre támadt; egyik sem hárított (parírozott). Szilárd kardja egy
               „elővágással” keresztülmetszé ellenfele csuklóján az inakat, s az abban a percben
               elejté a kardot.</p>
            <p> A Fatia Negra a rémület állati ordításába tört ki, midőn kardja kihullt kezéből; s
               erre mintha visszhangja lenne, a malomtornác alatt várakozó Juon örömrivallása
               felelt. A vak megismeré a Fatia Negra vészhangját, s előrohant rejtekéből.</p>
            <p> A lefegyverzett kalandor kardjával együtt elveszté lelke erélyét. Jobb keze
               egyszerre zsibbadtan hanyatlott alá, s azzal erős szívét is zsibbadás lepte meg.
               Látta, hogy ez az ember az, aki a sorstul el van küldve, hogy végóráját hírül
               hozza.</p>
            <p> Mint a megriasztott hiéna, mely szarvas helyett oroszlánt talált a berekben, riadt
               vissza, s elkezdett futni az erdő felé.</p>
            <p> Szilárd utánarohant.</p>
            <p> – Vigyázz! – hangzott utána a vak Juon hosszan nyújtott kiáltása; de arra nem
               hallgatott senki, a vak ember egyedül maradt ottan, s hallgatózott a sebesen futók
               kettős dobogása után, az mindig távolabb, távolabb hangzott; végre lefeküdt, fülét a
               földre téve, úgy hallgatá; aztán az is elmúlt, és nem hallott semmit.</p>
            <p> Botorkázva elment odáig, ahol a küzdelem színhelye volt; elkezdett a földon
               tapogatózni; meglelte a jatagánt, felemelé: „ez a Fatia Negra kardja!” suttogá;
               végigsimítá kezével, „ezen nincs vér”, suttogá tovább. Azután lehajolt a földre,
               tapogatózott, keze megérezte a földön a kiömlött vért; ujja hegyét ajkához érteté,
               megízlelte; „ez az ő vére!” – „ez édes!” –, és akkor – mosolygott.</p>
            <p> A Fatia Negra pedig futott ellenfele előtt. Eleinte messzire elhagyta őt; de később
               a folytonos vérvesztés miatt lankadni kezde, s azt is veheté észre, hogy ellenfele,
               ha elmarad is tőle, a vércseppek nyomán ismét utánatalál; vesztére a hold oly
               világossá tette a tájat, mintha nappal volna.</p>
            <p> Kénytelen volt leülni egy fatörzsre, hogy sebesült kezét bekösse; legalább ne
               folyjon oly erősen a vére, mely nyomába vezeti üldözőjét.</p>
            <p> Míg zsebkendőjét bal keze és fogai segélyével tehetetlen jobbjára hurkolá, azalatt
               utolérte üldözője.</p>
            <p> – Fatia Negra, add meg magad.</p>
            <p> A kalandor válasz helyett pisztolyai sikerét kísérte meg; s miután azok nem sültek
               el, közelgő ellenfeléhez hajigálta egyenkint. Szilárd tapasztalá, hogy a Fatia Negra
               bal kézzel is igen jól tud hajítani; ha jókor félre nem ugrik előle, a pisztoly
               bezúzza agyát.</p>
            <p> Ekkor újra felugrott a Fatia Negra, s futott odább. Most már igen egyenlő erővel
               haladtak, ő és üldözője. A vérvesztés lankasztá erejét. Még egy nehéz kísérletet tőn,
               az oldalt eső meredek hegyoldalon kapaszkodni fel. Ezt ritka emberi mell állja ki; ő
               bízott a magáéhoz. Azonban tapasztalá, hogy ezzel sem rázza le ellenfelét nyakáról.
               Elmaradt ugyan néhány száz lépésnyire, de a ritkás erdőben nem lehetett előtte utat
               veszteni.</p>
            <p> Itt a hegyháton megállt a kalandor, végigtekintett a körülfekvő erdős hegyek óriási
               hullámain, s egy ezüst sípot vonva elő kebléből, azzal hármas átható füttyöt adott,
               melyet a legtávolabbi bércek visszhangjai is visszazengtek. Csak a visszhang, csak a
               fütty volt az, hasztalan várt egyébre. A visszafelelő tülökhangok nem támadtak fel.
               Messze elfutottak azok más völgyek rejtekeibe. A cimborák siettek elmenekülni.</p>
            <p> Az üldöző ismét utolérte. Tíz lépésnyire bevárta őt, akkor felkapott egy félmázsás
               követ, s felé hajítá; a szálfa, mely mellé Szilárd menekült, meghajolt az ütéstől. A
               Fatia Negra futott a völgybe lefelé.</p>
            <p> Ez az út már kétségbeejtő volt rá nézve; lefelé ellenfele is olyan jól haladhatott,
               mint ő maga; a távolság kettőjük között sohasem volt több tíz lépésnél, a vett seb
               kezdte egész testét lankasztani, s tapasztalá, hogy a kövekkel hajigálás nagyon
               eredménytelen harc, ahol az egyiknek csak fél keze van.</p>
            <p> Lihegve menekült ismét odább. Keresztül-kasul vezetgette üldözőjét az erdőn, hogy
               egy pillanatra elbódítsa, mint a futó róka szokott tenni, midőn már tanyájához közel
               van, aminek bejáratát nem akarja elárulni a vadász előtt.</p>
            <p> Utóbb egy eleven sövény állta útjokat, a Fatia Negra keresztültörte magát rajta;
               ugyanazon a résen követte Szilárd.</p>
            <p> Egyszerre egy vadászlak előtt álltak. A szarvasagancsok a ház homlokán s ablakai
               felett legalább azt sejteték, hogy ez valami vadásztanya.</p>
            <p> Egy ablaka az erdő felől nyitva volt ez erdei háznak; a Fatia Negra még egyszer
               megállt, bevárta ellenfelét nehány lépésnyire, akkor megfenyegeté öklével, s
               beszökött a nyitott ablakon.</p>
            <p> A lakás körül nem hallatszott kutyaugatás, ami elég különös volt, hogy egy lak az
               erdők mélyében ilyen vigyázat nélkül legyen hagyva.</p>
            <p> Vámhidy egy percig sem tétovázott, hogy e helyre is kövesse a kalandort. Átveté
               magát az ablakon, s egy sötét folyosón állt, melynek túlsó végén hangzottak az
               üldözött kalandor léptei. Oda is utánament.</p>
         </div>
         <div type="chapter">
            <head>A rémlátás</head>
            <p> – Kedves Henriette – monda Lénárd nejének, amint a vadászport leverte magáról –,
               nemsokára vendégeink érkeznek Hídvárra, mégpedig alkalmasint számosan. Kérem szépen,
               tegyen készületeket elfogadásukra.</p>
            <p> Henriette fejét meghajtva intett, hogy érté a parancsszót.</p>
            <p> – Meglehet, hogy önnek nálam nélkül kell a háziasszonyi hivatást teljesíteni, mert
               én kénytelen leszek ez órában Szebenbe rándulni, s csak két nap múlva jövök vissza.
               Meglehet, hogy az illető urak azalatt érkeznek meg, amit én nagyon sajnálni fogok.
               Azonban rajta leszek, hogy minél elébb hazatérjek, s még itt találjam őket.</p>
            <p> Henriette-et mind nem nagyon látszott ez az egész érdekelni. Lénárd vette azt
               észre.</p>
            <p> – Az uraságnak azt a szobát nyittassa fel, kedvesem, amelynek ablakai a parkra
               nyílnak; a cselédségnek pedig a földszinti vadászszobákat, huszonnégy ággyal.</p>
            <p> Erre az intézkedésre mégis kérdő meglepetéssel tekinte utána a hölgy.</p>
            <p> – Kegyed bámul azon, hogy micsoda vendégcsoport az, amelynél az uraság egy szobával
               beéri, a cselédség pedig hatot vesz igénybe. Ez, kedvesem, az Arad vármegye által
               kiküldött fegyveres csapat és annak vezetője, mely a Fatia Negra és bandája
               kézrekerítésével van megbízva. Miután útjokat erre vették, fel nem tehetni róluk,
               hogy Hídvárt kikerüljék; én magam hívtam meg a szolgabírót, ki a csapatot vezeti,
               hogy fogadja el hídvári kastélyomat hadjárata „pivot”-jául, s nem volna esze, ha
               ajánlatomat igénybe nem venné.</p>
            <p> E beszéd alatt ismét hasonlított Henriette azokhoz a festett képekhez, amik
               szemeikkel kísérik az embert, de nem lélegzenek.</p>
            <p> – A nevét nem is mondtam még leendő vendégünknek – folytatá Lénárd, egykedvű
               könnyelműséggel –, Vámhidy Szilárd, Arad megyei szolgabíró; derék fiatalember.</p>
            <p> Henriette fehér lett, mint a márvány.</p>
            <p> – Engem nagyon le fog kötelezni, kedves Henriette, ha vendégünkkel mindent elkövet,
               hogy az magát házunknál kényelmetlenül ne érezze. Egyébiránt ön okos nő, fölösleges
               volt figyelmeztetésem. Engedje kezét megcsókolnom. A viszontlátásig.</p>
            <p> Henriette látta őt eltávozni, látta kocsiba ülni és tovahajtatni, és akkor elkezdett
               sírni, s ajkait befogta két kezével, s fejét elrejté ágyvánkosai közé, hogy valaki
               meg ne hallja a sírást.</p>
            <p> A Fatia Negrát üldözik! … A Fatia Negrát üldözi Vámhidy Szilárd! …</p>
            <p> Ide fog jönni; ebbe a kastélyba fog szállni; Lénárd maga hívta őt házához …</p>
            <p> Bizonyosan el fog jönni, hogy hajdani kedvesét újra lássa …</p>
            <p> Óh! ez rettenetes, ez átkozott gondolat volt; akárki agyában született!</p>
            <p> Mit tegyen a nő, hogy ezt megakadályozza? Aki fél, aki szeret, aki gyűlöl.</p>
            <p> Pedig ennek nem szabad megtörténnie!</p>
            <p> Mennyi borzasztó történt már vele ez ifjú életben; de ez, ami következik, a
               legirtózatosabb.</p>
            <p> Lénárd maga hívta meg Vámhidyt kastélyába. Ez a férfi nagyon bízott egy szegény
               lélekgyönge nő félelmében; nagyon sokat mert építeni arra a rémnimbuszra, mely
               alakját az ő szemeiben oly szörnyen megtámadhatlanná varázsolá, hogy neje hajdani
               kedvesét vendégül hítta magához, még azt a közönyt is tanúsítva mellette, hogy ő maga
               ugyanakkor házát napokig elhagyja.</p>
            <p> Nem jutottak eszébe a férjnek különös esetek? Nem hallotta soha hírét ünnepelt,
               celebrált úrnőknek, a legmíveltebb osztályokból, akik, egy önfeledt pillanatában a
               rossz tanácsadó szenvedélynek, férjeiket a szerető kedveért megölték!? Nem álmodott
               római imperátorok kísérteteivel, kiket egy világ hatalmával kezeikben, egy gyönge nő
               kétségbeesése buktatott sírba? Mert-e így játszani egy szívvel, melynek csak <hi>meg kellene szólalni,</hi> hogy elpanaszolja, miért szenved, és ő
               nagyon fekete sorsnak nézne elébe.</p>
            <p> Bizonyára ő nagyon jól ismerte nejét; Henriette-nek nem volt bátorsága a tőrt,
               melyre rá volt írva, hogy ezt az ő szívének szánták, megragadni, s a fenyegető
               szívébe ütni.</p>
            <p> De azt sem akarta megérni, hogy Vámhidy őt itt találja Hídvárott.</p>
            <p> Elhatározá magában, hogy el fog szökni; végképp elhagyja férje házát. Hová megy, mi
               lesz azután belőle, ki fogadja fel? Arra még nem gondolt, csupán csak egyről volt
               bizonyos, arról, hogy Szilárd és ő a sírban inkább, de Hídvár tornyainak árnyékában
               nem fognak találkozni soha.</p>
            <p> Hiszen hány gyönge szívnek adott már bátorságot a félelem!</p>
            <p> Senkije sem volt, akire bízhatta volna magát; cselédei mind férjétől fizetett kémek
               és börtönőrök. A pópa is eltűnt Hídvárról végképp. Akármely gunyhó, akármely
               juhásztanya lakója, akitől segélyt kér, árulója lett, mert hisz ő szegény, Hátszegi
               gazdag.</p>
            <p> Kétségbeesésében egy régi emlék ébredt fel lelkében. Mikor még egy időben a környék
               legrejtettebb zugait bejárta, azzal az ábránddal, hogy szerencsétlen embereket
               találjon, és azokat boldogítsa, gyakran haladt el egy kis ház mellett, mely mindig
               megragadta figyelmét.</p>
            <p> Egy kis vadászlak volt ez az erdők közepén; egészen fából építve, s kívülről simára
               gyalulva, mint egy kis katulya. Előtte terebély gyümölcsfák álltak, tavaszon
               virággal, őszön gyümölccsel rakva, tetejét egészen befutotta az iszalag és
               vadszőlővenyige.</p>
            <p> A hallgató erdők közepett oly meghívó külseje volt a kisded háznak, hogy Henriette
               az első látásnál nem állhatott ellent a kívánságának, hogy abba betérjen.</p>
            <p> A házikó ajtaját nyitva találta; csupán kilinccsel volt az betéve. Belépett; odabenn
               senkit sem talált. Az első szobában keményfa bútorok voltak, a fal mellett egy cifra
               tálas, festett mázos tányérokkal, az asztalon egy cserépkupa friss tiszta vízzel. Az
               innen jobbra nyíló szoba ajtaja is nyitva volt; abban sem talált senkit. Ott egy ágy
               volt medvebőrrel beterítve, több medvebőr szőnyeg helyett a padlón, egypár tarka
               hiúz- és vadmacskabunda a falon kifeszítve.</p>
            <p> Ebből egy harmadik szoba nyílt; abban sem volt senki. Az fegyverekkel volt
               körülaggatva, puskák, pisztolyok s különös alakú vágófegyverek, sorban és keresztben,
               szögekre aggatva és szögletekbe helyezve; a tölgyfa asztalon kitömött állatok,
               madarak, az asztal alatt egy kitömött róka láncra kötve, egy pár vadkanfő erős
               agyarakkal az ablakok fölött; de semmi élő állat sehol.</p>
            <p> Henriette azt hivé, hogy a ház gazdája bizonyosan távol van, s föltette magában,
               hogy megvárja, míg hazajön. Azonban egyik óra a másik után múlt, s Henriette utóbb is
               továbbmenni volt kénytelen, nehogy ott esteledjék, s csak eltávozáskor vette
               figyelembe azt a különös körülményt, hogy ez a ház egészen körös-körül van nőve
               fűvel; sehonnan út nincs tapodva hozzá.</p>
            <p> Néhány hét múlva kíváncsi volt ismét arra venni az útját.</p>
            <p> Egyedül, kíséret nélkül, ahogy szokott járni, megállt az erdei lak előtt, lovát
               megköté a sövényhez, s benyitott az ajtón.</p>
            <p> Ugyanabban a rendben talált mindent, ahogy először; az első szoba asztalán ismét
               friss vízzel tele a cserépkancsó; a második szobában az ágy úgy leterítve
               medvebőrrel, mint elébb, s a harmadik szobában azon sorban a fegyverek, mint először
               látta.</p>
            <p> Ismét várt sok ideig, hogy valaki érkezzék a ház lakói közül, és ismét hiába; késő
               estig semmi emberi teremtés nem közeledett a ház felé.</p>
            <p> Különös emberek lehetnek ennek a lakói, gondolá magában. Mindent tárva-nyitva
               hagynak, a rossz emberek akármit ellophatnának belőle.</p>
            <p> Útközben találkozott szénégetőkkel, – azoktul kérdezgeté, hogy miféle ház ez itt az
               erdő közepén. Négy közül három nem akarta megérteni, hogy miről van szó, s
               egyáltalában nem emlékezett semmi olyanforma házra; a negyedik végre azt felelte az
               úrnőnek, hogy abban lakik a „dráku”. – A rossz lélek!</p>
            <p> Ez még tudnivágyóbbá tette Henriette-et; a pópát vevé elő, hogy megkérdje tőle,
               miféle ház az, ami ott az erdő mélyében fekszik, senkit sem találni otthon soha.</p>
            <p> A pópa is kitérőleg igyekezett válaszolni, úgy tetszik, hogy nemigen emlékezett rá,
               mintha nem volna ismeretes a házikó történetével, vagy mintha tudna felőle valamit,
               de nem akarná megmondani, s valami más történeten törné a fejét, amit válaszul
               adjon.</p>
            <p> Annyit mondott, hogy a szóbeszéd szerint abból a házból valami vadászcsaládot öltek
               ki, vagy maga a vadász ölte el magát és családját, s azóta a környékbeli lakosság
               közül senkit sem lehet rávenni, hogy annak a háznak a küszöbét bármi kecsegtetésre
               átlépje, s nincs az a vakmerő tolvaj, aki onnan valamit elorozzon, sem az a
               kétségbeesett utazó, ki bármely zivatar elől abba meneküljön; mert azt hiszik, hogy
               azt a rossz lelkek lakják.</p>
            <p> Henriette azonban nem hitt a láthatatlan rossz lelkekben; amilyeneket ő ismert, azok
               mind frakkban, kabátban jártak; – még inkább ingerelte a titokteljes bűvköd, mely e
               házat lakatlanná tevé. Föltette magában, hogy végére fog járni, vajon csakugyan
               lakatlan-e?</p>
            <p> Evégett, midőn harmadszorra betért a házba, egy vadrózsát szakított le, s annak
               egyik szirmát az asztalon levő vizeskorsóba veté, másikat az ágyat takaró medvebőrre,
               harmadikat, negyediket és ötödiket a fegyvertárban levő fegyverek csöveibe dugta.</p>
            <p> Mikor aztán negyedszer is meglátogatá a magányos házat, kereste a rózsaszirmokat, s
               egyet sem talált azon a helyen, ahová tette.</p>
            <p> Tehát mégis jár itt valaki, aki az ágyban alszik, a korsóba friss vizet hoz, s a
               fegyvereket használja.</p>
            <p> Egyszer a tudnivágy rávitte, hogy férjétől tudakozódjék a kis lak rejtélye felől,
               elmondva neki mindent, amit regeképpen felőle hallott.</p>
            <p> Az aztán megmagyarázta a titkot.</p>
            <p> Abból a házból csakugyan kiölték az egykori lakókat, s a nép azt hiszi, hogy benne
               kísértetek járnak, s nincs az a kincs, amiért valaki akár éjjel, akár nappal annak a
               küszöbét általlépje. Egy öreg földbirtokos X-bányáról, kinek itt némi erdőségei
               vannak, s aki amellett szenvedélyes vadász, felhasználta a népbabonát, hogy potom
               áron megvásárolja a birtokostól az erdei lakot, és gyakori lesvadászataira itt tartja
               lőszerkészleteit. Az nem futja ki nála költséggel, hogy saját vadászt tartson a
               háznál, aki azt egyúttal őrizze; ha zárva tartaná, bizonyos lehetne felőle, hogy
               feltörik, mikor ott nincs; de minthogy nyitva hagyja ajtaját, félve elkerüli minden.
               Hogy Henriette egyszer sem találkozott vele, annak egyszerű oka az, hogy az öregúr
               mint regálista sokszor kénytelen Kolozsvárra feljárni; s mikor itt van is, akkor
               egész éjjel kora hajnalig a leshelyen áll, csak akkor tér haza aludni; délután megint
               kimegy, s így Henriette, ki rendesen délután kereste fel az erdei lakot,
               természetesen sohasem találkozhatott vele.</p>
            <p> Meg is nevezte Lénárd a kérdéses öregurat, s most már Henriette nagyon jól
               emlékezett rá, találkozott vele néha a kolozsvári estélyeken. Lénárd egyébiránt
               figyelmezteté, hogy elő ne találja hozni az öregúrnak azt az egész dolgot, ha egyszer
               összejön vele, mert ez némileg atyafiságban áll a vadorzással, miután saját erdeje
               nagyon kevés, s többnyire Lénárd körülfekvő erdőségeiből lövöldözi el a vadakat.
               Ennélfogva ezt a szenvedélyét az öregúr szereti titkolni; annyival is inkább,
               minthogy nem egészen jó barátságban él Lénárddal.</p>
            <p> Henriette azontúl aztán nem látogatta meg többet az erdei lakot, melynek rejtélyes
               érdeke a nagyon prózai felvilágosítás által egészen elveszett, s nem is tartotta
               volna többé illendőnek, hogy valakinek a házába belépjen, aki férjével nem jó
               barátságban él. Kalandozó körútjai is elmaradtak, elfeledkezett róla egész e
               kétségbeejtő estéig.</p>
            <p> Most újra feltámadt lelkében a kis erdei lak emléke. Lelkének rettentő hánykódásai
               közepett, lassankint, mint mentő azilum kezdett feltünedezni a bemohosult tetejű
               házikó, éjjel-nappal nyitva álló ajtajával, laktalan szobáival és kísérteteivel.</p>
            <p> Ez volt az egyedüli hely, ahová menekülnie lehetett, ahol kémektől nem tarthatott,
               ahol nem fogja keresni senki, ahol elrejtve maradhat, és ahonnan ismét visszatérhet,
               vagy odább tévelyedhet a világba, ahogy a sors mutatni fogja.</p>
            <p> Éjjel senki sincs a házban; a szenvedélyes vadász lesben áll. Az is meglehet, hogy
               most távol van hivatalos ügyekben, s napokig oda marad. De ha ott lenne is, s vele
               találkoznia kellene, tarthatna-e a tisztes öregembertől? Nem találná-e benne inkább
               természetes védőjét, ki őt innen e hegytömkelegből Kolozsvárig, Bánffyhunyadig vagy
               ami közelebb van, kivezetné. Onnan aztán eljuthatna Pestre, s nagynénje házánál
               menekvést találna.</p>
            <p> Nem töprengett rajta sokáig, úgy fogadta ezt a gondolatot, mint vezércsillag sugarát
               az égből, és sietett azt követni.</p>
            <p> Fölvette sálját, s mintha sétálni indulna, lement a parkba szobaleánya kíséretében.
               Néhány forduló után eszébe jutott, hogy szép volna idelenn a szabadban vacsorázni; a
               hold olyan szépen ragyog.</p>
            <p> A szobaleány sietett a cselédségnek rendeletet adni a kastélyba vissza, s jól hallá,
               hogy ura asszonya zengő lágy hangján valami andalgó oláh dallamot kezdett el dúdolni,
               amit egyszer megszeretett. Sokszor dalolta ezt, mikor egyedül maradt.</p>
            <p> Az inasok nemsokára előérkeztek a parkba a terítékkel; a nyári lakból lehozták a
               fonott székeket és nádasztalt; felterítettek egy szép kerek téren, mit terebély
               hársak fogtak körül.</p>
            <p> A parkban folyvást zengett az oláh dallam.</p>
            <p> Az ételeket is felhordták már, s üvegharangokkal letakarták, hogy a lámpafényre
               odacsődült éjjeli lepkék bele ne hulljanak. A dallam még mindig hangzott.</p>
            <p> Szó volt róla a cselédek között, hogy hívni kellene a nagyságos asszonyt; azonban
               azt mindenki tudta, hogy nem szereti, ha akkor háborítják, mikor dalol.</p>
            <p> Tehát csak vártak reá, hogy mikor unja már meg.</p>
            <p> A komornyik minden öt percben kihúzta az óráját, s hivatalosan referált, hogy mennyi
               már az idő.</p>
            <p> Mikor már csak egy óra volt hátra éjféltől, s a dal mégsem akart helyet adni a
               vacsora iránti kötelességnek, a komornyik bátorságot vett magának úrnőjét felkeresni,
               s komolyan eléterjeszteni, hogy az estebéd régen vár reá.</p>
            <p> A dal nyomán és a holdvilág segítségével sikerült neki a hibiszkusz bozótokon
               keresztül a dalolóra akadni, ki egy vén platánfának támaszkodva, századszor kezdte
               újra: „az én gyűrűmet el ne veszítsd”.</p>
            <p> – Nagyságos asszonyom! – szólítá ót meg a komornyik.</p>
            <p> A megszólított nagyot kacagott rá.</p>
            <p> – Ahá, János, maga most ugyancsak felült; azt gondolta, én vagyok a nagyságos
               asszony.</p>
            <p> A kertész leánya volt.</p>
            <p> – Hát maga mit dalol itt, mint a holdkóros, már két óra óta, s bolondítja az
               embert?</p>
            <p> – A nagyságos asszony parancsolta, hogy daloljam folyvást azt a nótát, amíg csak azt
               látom, hogy a bokrok között lámpavilág van, mert ő azalatt ott fog vacsorálni, s
               nagyon szereti messziről hallgatni ezt a nótát. Adott is érte egy szép réztűt a
               hajamba, amiért danolok.</p>
            <p> Az persze aranytű volt.</p>
            <p> – S hol van a nagyságos asszony? – kérdé ámultan a komornyik.</p>
            <p> – Ott vacsorál a hársfák alatt, ni! Hát nem látja a lámpavilágot?</p>
            <p> A komornyik éppen onnan jött, s tudta, hogy ott nincs a nagyságos asszony.</p>
            <p> – Merre látta elmenni?</p>
            <p> – Arra sétált a bokrok között. Bizonyosan a vacsoránál ül, csak ott keresse.</p>
            <p> – Hüh, teringette! – átkozódék a komornyik, homlokon csapva magát, s futott onnan
               eszeveszetten, magában lelkendezve: – Ez megszökött!</p>
            <p> Ez már ugyancsak világos volt. Azért küldte fel a vacsoráért a szobaleányt, azért
               állította oda maga helyett énekelni a kertészleányt, hogy azalatt kijátszva a
               cselédség őrködő figyelmét, utat veszthessen.</p>
            <p> Mit fog mondani a báró úr, ha ezt megtudja? De mit fog tenni? Mindenkit főbe lő,
               akit elől-utol talál a kastélyban. Utána rögtön minden ember, akinek kedves az élete!
               Keresni kell minden úton! Fáklyákat gyújtani, lóra kapni, kérdezősködni fűtől,
               fától!</p>
            <p> De biz az mind hiába volt már; a szökevény több mint kétórai tért nyert üldözői
               előtt, a hegyek, erdők között úgy elbolyonghatott, hogy nyomába sem találnak. Reggel
               felé fáradtan, tikkadtan érkeztek vissza a kastélyba inasok, vadászok, csatlósok;
               mindenki azzal a reménnyel, hogy talán a másik találta meg az úrnőt, s a később
               érkezőket mind azzal a hittel várták, hogy talán az hozza őt vissza. Senki sem tudott
               felőle még csak hírt is hozni …</p>
            <p> – – Henriette, amint a kertészleánynak megmondá, hogy hol álljon meg kedvenc nótáját
               dalolni, egyet kerülve a park kígyóútjain, a fácányos kert ajtaján át kisietett az
               erdőre, s ott mindenütt az út mentében, a fák között haladva, sietett pihenés nélkül
               az ismerős ösvényen, melyet felismerni segített a barátságos holdvilág.</p>
            <p> Senki sem vette észre. Egyszer találkozott csak elkésett szekérrel; de az már olyan
               messziről elkezdé a csörömpölést, hogy elég ideje volt magát elrejteni szem elől.</p>
            <p> A félelem erőt adott idegeinek. Máskor oly gyönge volt, hogy alig sétált végig a
               parkon, már kimerültnek érezte magát, most pedig kétórai sietség után köveken,
               bokrokon keresztül, magányos éjszakában, még fáradtnak sem érezte magát. Egy
               dombtetőről visszatekinte; a hídvári kastély tornyát látta még a völgyben, de a távol
               ködeitől kéken, s számítgatá magában: milyen messze lehet már. Észrevették e már,
               hogy eltűnt? Jőnek-e ez úton keresni?</p>
            <p> S azután, mintha attól tartana, hogy valamelyike azon ablakoknak, mik a hídvári
               kastélyból, mint egy rém tűzszemei világítnak utána, megláthatná s elárulhatná,
               sietve igyekezett le a völgybe, melynek összeboruló rengetegei még a holdvilág elől
               is eltakarták.</p>
            <p> Az éj nesztelen volt, az erdő sötét; robogó csörtetések hangzottak a targally
               között; éjjel járó dúvadak csapása; egy-egy zúgó éjbogár körüldongva kísérte makacsul
               az éjjeli futót, mintha utána küldött kém volna az is: a gyönge teremtés szíve
               reszketett; hátha el is tévedt, hátha rablók kezébe kerül, akiket most üldözőik az
               erdőkbe menekülni késztettek? Azért mégis nagyobb volt a félelem, mit Hídvárról
               elhozott, s százszorta nyugalmasabb a rémséges erdő, álmukban beszélő óriás fáival,
               mint annak szőnyeges falai.</p>
            <p> Egyszerre egy nyílt völgy tárult fel előtte, mely ismerősül látszott őt
               üdvözölni.</p>
            <p> Valóban, e vadrózsafák azok, mikről gyakran szakított virágot kalapja mellé, mikor
               ezen járt. A vadászlaknak itt kell már lenni. Jól rejtve van az, nemigen találni rá.
               Jobbra a rózsabokroktól rejtik azt magas bükkfák.</p>
            <p> Néhány perc múlva ajtaja előtt állt.</p>
            <p> Amint a kilincsre tevé kezét, akkor csak az az egy gondolat döbbenté meg szívét: ha
               zárva találna lenni! Ha kivételesen éppen most nem lehetne e házba belépni?</p>
            <p> Csak el kellett fordítani a kilincset, hogy ez aggodalma megszűnjön. Az ajtó most is
               nyitva volt.</p>
            <p> A küszöbön megállva, reszkető hangon kérdezé:</p>
            <p> – Van valaki idehaza?</p>
            <p> Semmi válasz.</p>
            <p> Ekkor betette az ajtót maga mögött, s a másik szobáét nyitá fel. Ott sem felelt
               senki a felhívására. A harmadik szoba szinte nyitva volt, mint rendesen, sőt még egy
               ablaka a gyümölcsös felé is kitárva; különben minden úgy a maga helyén, ahogy
               rendesen szokta találni: fegyverek, nyugágy s a vizeskorsó az asztalon.</p>
            <p> A ház öreg gazdája bizonyosan a leshelyen, s reggelig nem ér vissza.</p>
            <p> Henriette-nek egy percben az jutott eszébe, hogy be kellene maga után zárni az
               ajtókat, nehogy el találván aludni meglephessék; de azután elgondolta, hogy az nem
               volna illendő, a ház gazdáját kizárni saját lakából, ki tán hajnalban átfázva,
               fáradtan érkezik majd haza, s mennyire megdöbbenne, ha lakát belülről zárva
               találná.</p>
            <p> Inkább arra határozá el magát, hogy ébren fogja őt bevárni, s amint megérkezik,
               rögtön felfedezi előtte, hogy férjétől válni akar, kinek bánásmódját nem tűrheti
               többé. Addig őrizkedni fog, hogy el ne aludjék.</p>
            <p> Mikor aztán már első izgatottsága lecsillapult, mely teste és lelke minden
               tevékenységét munkában tartá, akkor elkezdtek a felszabadult képzelem zsibbasztó
               rémlátásai lelke elé tolulni. Akkor kezdett arra eszmélni, hogy hol van.</p>
            <p> Egy erdei lakban, melyből gyilkosok egy egész családot kiirtottak.</p>
            <p> Talán, ha e medvebőrt felemelnék, még alatta látható volna a vérfolt a padlón?</p>
            <p> Talán éppen e szobában rohanták meg őket? Itt hangzott a nő halálsikoltása, itt
               küzdött a férj irtózatos tusát gyilkosaival; itt könyörögtek térden állva a gyermekek
               a véres kezű embereknek, hogy ne bántsák őket; itt feküdtek a véres hullák egymásra
               hányva, talán napokig, amíg rájuk akadtak, temetetlen, halotti szentségek nélkül. Az
               éj néma óráiban nem történhetik-e az meg, amit annyian hisznek? Hátha azoknak van
               igazuk, hogy a túlvilággal nincs megszakítva minden összeköttetés, s amint az álmodó
               átjár innen oda, akként a halott onnan visszajárhat?</p>
            <p> Hátha az lenne való, hogy e háznak csakugyan nincsen más lakója, mint akik már
               meghaltak, s akik a vendéget elfogadják, akik tán kocogtatására felelnek, akik tán
               mellette ülnek, a láthatlan házigazdák és véres családjuk lesznek egyedüli
               társalkodói ez éjjel.</p>
            <p> Henriette sok sajátszerű babonát hallott e tájon; többek között azt, hogy mikor egy
               ablaktábla valami kerek folton elhomályosul, akkor otthontalan lélek van a szobában,
               annak a lehelete veti az üvegre a párafoltot.</p>
            <p> Olyan félve nézett az ablakok felé.</p>
            <p> A magányban vissza kezde térni ideges reszketegsége, mely csaknem lázzá
               magasztosult. Ilyenkor nem tudott ülni, nem fekünni; járkálnia kellett alá s fel,
               hogy lecsillapuljon.</p>
            <p> Most ezt sem folytathatta soká; a hosszas sietős útban ki volt fáradva már, nem
               bírták lábai, kénytelen volt ledűlni pihenni a nyugágyra.</p>
            <p> Néhányszor végigborzadt ott fekve, s olyankor erősséget keresett szívének abban a
               gondolatban, hogy mégis jobb itt, az ismeretlen puszta lakban, a meggyilkolt ember
               kísértetes tanyáján, mint volna otthon; s inkább jöjjenek fel a föld alul a hideg
               rémvilág nyugtalan kísértetei, s üljenek oda ágya mellé, és meresszék rá
               halottszemeiket, mint hogy találkozzék egykori kedvesével férjének házában, és egy
               födél alatt töltsön vele egy örökre megátkozott éjszakát. Ennél a gondolatnál
               elnyomta az álom, – a kín. –</p>
            <p> Mintegy félóráig alhatott, nyugtalan, látványokkal háborított álmot; akkor egyszerre
               fölriadt.</p>
            <p> Úgy tetszik, mintha valami távoli kiáltást hallott volna. Tán csak álmában képzelte
               azt hallani, s oly rémes volt, amit álmodott, oly félelmetes a hang, amit hallott,
               hogy felébredt rá.</p>
            <p> Hallgatózni kezdett. Éjfél után olyan nagy hangja van minden nesznek.</p>
            <p> Azt képzelé kivenni a mély csendben, hogy sebesen közeledő lépések hangzanak.</p>
            <p> Ismét egy kiáltás, mint egy üldözött vadé, mint egy megsebesült farkasé.</p>
            <p> Most már nem álmodott; ezt már világosan hallá. Látta, hogy hol van! A holdvilág
               besütött az ablakon, mind a három szobán végiglátott.</p>
            <p> Egyszerre a kert felőli ablakon, honnan a hold bevilágított, egy sötét alak jelent
               meg, mely a holdvilágot egy percre elfogta.</p>
            <p> Az alak keresztülugrott az ablakon, s lihegve futott a két szobán keresztül, be a
               harmadikba, ahol a fegyverek álltak. Henriette látta őt ágya előtt elfutni, hallotta
               fáradt lihegését; – és megismerte azt.</p>
            <p> -– Ez volt a Fatia Negra! Ez a Fatia Negra háza.</p>
            <p> S még ez nem volt minden.</p>
            <p> A Fatia Negra nyomában rohant egy másik rém, kivont karddal kezében, ennek az
               arcában pedig felismerte Vámhidy Szilárdot.</p>
            <p> És e rémlátásra sem bírta eszméletét veszteni, ami olyan jó lett volna rá nézve.
               Kiáltani akart rájuk: lihegve nyögé: „ne! – ne! – ne!” vagy csak képzelte tán, hogy
               mondott valamit, ahogy mélyen álmodók szokták képzelni azt; s amellett világosan
               látott mindent, ami tőle néhány lépésnyire történt.</p>
            <p> A Fatia Negra beugrott a fegyverterembe, s lekapott egy pisztolyt a falról.</p>
            <p> Szilárd az ajtó küszöbén állt.</p>
            <p> – Megállj! – kiálta rá Fatia Negra rikoltó hangon. – Házamban vagy, és meghalsz.</p>
            <p> Szilárd nem méltatá őt válaszra, előbbre lépett.</p>
            <p> – Uram, megálljon ön egy szóra – szólt ekkor halkabb hangon a Fatia Negra, csaknem
               rekedten, alig hallhatóan. – Ön engem megsebesített; ön engem idáig üldözött. Most
               kezemben van az ön élete, megölhetem, ha akarom. Alkudjunk meg: én nem ölöm meg önt,
               ön nem üldöz engem tovább. Ön visszafordul innen, s azt mondja, hogy nem bírt
               utolérni. Én önnek, esküszöm a halálra, holnap húszezer aranyat fogok küldeni.</p>
            <p> Szilárd megvető hidegséggel monda:</p>
            <p> – Add meg magad, én nem alkuszom.</p>
            <p> – Nem alkuszol? Te nyomorult féreg! Homlokod a pisztoly szája előtt, egy billentése
               ujjamnak, s fejed szét van hordva, s te még ellenem mersz törni. Akarod-e a fejedet
               megtartani?</p>
            <p> – Én a te fejedet akarom elvinni – szólt Szilárd, és még egy lépést tett a kalandor
               felé.</p>
            <p> – Az én fejemet? Hahaha! Ezt a fejet, te? Ezt a fejet itt? No, hát nesze! …</p>
            <p> E pillanatban egy átható sikoly rezzenté meg a két halálra küzdő ellenfelet, a
               mellékszobában egy fehér alak omlott végig a földön.</p>
            <p> A másik percben eldördült a fegyver, s a Fatia Negra – élettelenül hanyatlott a
               szőnyegekre vissza.</p>
            <p> Amikor az mondá kacagva: <hi>„no, hát nesze!”,</hi> amikor az a
               sikoltás hangzott: akkor ő a pisztoly száját hirtelen saját szájába fogá, úgy süté
               el; az erős töltés szerteszét hordta fejét; Szilárd egy meleg véresőt érzett magára
               aláhullani.</p>
            <p> A Fatia Negra csakugyan nem adta fejét. A lövés semmivé tette azt.</p>
            <p> Sohasem tudta meg senki, hogy ki volt a Fatia Negra.</p>
         </div>
         <div type="chapter">
            <head>Az egyezkedés</head>
            <p> Lapussa János úr már hetedszer izent Sipos fiskálisnak, hogy látogassa őt meg, s
               mindannyiszor azt a választ kapta vissza, hogy az ügyvéd nem mehet. Mikor jöhet hát?
               Azt nem tudja. Végre azt izente vissza, hogy se ma, se holnap, sem az esztendő semmi
               napján nem mehet hozzá.</p>
            <p> Sipos úr letett minden összeköttetésről a Lapussa-családdal ama fatális örökösödési
               per óta, melynek védvei és ellenvédvei együl egyig abban álltak, hogy a pörös felek
               mennyi rosszat mondhassanak el egymás személye felől. Az ilyesmi pedig nem volt Sipos
               úr ízlésére.</p>
            <p> Föltette magában, hogy semmiféle tanáccsal sem fog szolgálni többé sem az egyik, sem
               a másik félnek, kik a kíméletlenséget oly tökélyre vitték mindkét oldalról, hogy
               saját ügyvédeik kezdték restellni a dolgot.</p>
            <p> Legjobban bántotta a puritán érzelmű férfiút az, hogy a legtöbb botrány a meghalt
               Lapussa Demeter nevének jutott ki. Ő sem szerette ugyan az öregurat, vele is sokszor
               méltatlanul bánt, tiszteletdíjával adós maradt, büszkeségével sértegette, háta mögött
               rágalmazta; de ő azért sohasem bírná magára venni, hogy egy halottrul rosszul
               beszéljen: De mortuis aut bene, aut nihil.</p>
            <p> Hanem fennmaradt számára mégis egy szerep ez ügyben: Kálmán védelmezése; e lakhely
               nélküli ifjúnak volt ő törvényesen kinevezett védője, s János úrnak e minőségben
               sokkal sajgatóbb ellenfele, mint maga Lángainé.</p>
            <p> A hetedszer hasztalan kéretés után maga jelent meg János úr Siposnál.</p>
            <p> Gyász volt a kalapja mellett; igen szomorú arcot iparkodott mutatni.</p>
            <p> – Nem jött el, ügyvéd úr, hozzám, én magam jöttem. Pedig igen fontos ügyben akarok
               kegyeddel beszélni. Hallotta már?</p>
            <p> Sipos nem tudta, hogy mit kellett volna neki már hallani.</p>
            <p> – Látja ezt a kalapom mellett? – szólt János úr érzékenyen, a felkötött gyászra
               mutatva.</p>
            <p> Sipos úr gondolta, hogy János megint a megholt Demeter urat kezdi el gyászolni.</p>
            <p> – Csakugyan nem hallotta még? Szegény sógorom, szerencsétlen Henriette.</p>
            <p> – Nos mi történt?</p>
            <p> – Hátszegi a Marosba fulladt.</p>
            <p> – Lehetetlen! Hiszen kitűnő úszó volt.</p>
            <p> – Úgy történt, hogy paripája elragadta, a zablája kettétörött, nem fékezhette meg;
               mikor Hátszegi látta, hogy a ló a magas partról akar leugrani a vízbe, le akart
               ugrani a nyeregből; azonban sarkantyúja szerencsétlenül a kengyelbe akadt, s a ló
               magával rántotta őt a magasból a folyóba. Ott a vízben fejjel lefelé, lábbal felfelé,
               hasztalanul erőködött magán segíteni; a megbőszült paripa átúszott vele a túlpartra,
               szüntelen maga után hurcolva a szerencsétlent, s mire a túlsó partra ért, úgy
               összerugdalta a fejét, hogy arcára sem lehetett ráismerni többé. Ma egy hete temették
               a hídvári családi sírboltba; csudálom, hogy kegyelmednek nem küldtek a halotti
               jelentésből.</p>
            <p> – Hm, ez elég nagy – (azt akará mondani Sipos úr: „szerencsétlenség”, hanem azután
               csak nem mondott semmit).</p>
            <p> – Szegény Henriette! – szólt nagyot sóhajtva János úr.</p>
            <p> – Ilyen fiatalon özvegységre jutni! S olyan derék, szeretett férjet veszteni el, és
               olyan szomorú halállal! Igazán sajnálatra méltó! És, ami legsajnosabb, senkije sincs,
               aki vigasztalná.</p>
            <p> Sipos úr igazán el nem tudta gondolni, hogy mit akar ez most.</p>
            <p> – Igazán, a szívem hasad meg érte, tessék elhinni, fiskális úr; – ha meggondolom,
               hogy holmi nyomorult pénzviszonyok minket abba a sajnálatos helyzetbe hoztak, hogy
               egymástól ennyire elidegenedtünk; de nem én vagyok az oka; – azt tetszik tudni, hogy
               nem én vagyok az oka.</p>
            <p> Sipos úr köhögött, és nem bizonyított semmit.</p>
            <p> – Hiszen, ha énhozzám szépen szóltak volna; ha például Henriette csak egy levélben
               annyit írt volna: – kedves bátyám; ámbátor szeretett nagyatyánk minket egész
               kirekesztett, de mindazáltal reménylem önnek rokoni szívétől, hogy nem kíván
               bennünket ilyen nagy mértékben büntetni; – no, tudja: ilyesfélét, hát hiszen én sem
               vagyok tigris, az én szívem sincsen kőből. Nem tetszik azt hinni, pedig igazán
               mondom, úgy van. Én már egészen rászántam magamat, hogy az öregúr végrendelete dacára
               is a kerekvári domíniumot átengedem Henriette húgomnak.</p>
            <p> – Mert több rá a költség, mint a jövedelem.</p>
            <p> – No, ne tréfálózzék fiskális úr. Én rokonaim irányában sok áldozatra voltam képes.
               Engemet félreismer a világ. Engemet fukarnak hisznek, kapzsinak; pedig, ha a szívembe
               láthatnának.</p>
            <p> – Amiket tett uraságod, azok nemigen bizonyítanak rokonai iránti jóindulata
               felől.</p>
            <p> – No hát, miket tettem?</p>
            <p> – Olvassa végig a perét ellenük, s eszébe fognak jutni.</p>
            <p> – Annak mind Lángainé volt az oka. Arra haragszom. Azzal nem békülök ki. Az nagyon
               bántott engemet és édesatyámat. Azt bizonyította ellene, hogy őrült volt.</p>
            <p> – Bámultam a hidegvért, amivel ezt tudta tenni. De ön nem őrajta állt bosszút, hanem
               testvére árváin; aki önt és atyját nem bántották, akik önnel nem is pereltek, akik
               öntül nem követeltek osztályrészt, és akik-engedje ön ezt nyíltan kimondanom –
               mindazokban a vétségekben ártatlanok, amiket ön rájuk fogott.</p>
            <p> János úr kényelmetlenül fészkelődött helyén.</p>
            <p> – Mert, hogy védencem ama váltóhamisítási ténybe mily ármánnyal, milyen
               cselszövénnyel vonatott bele, azt uraságod maga legjobban fogja tudni.</p>
            <p> – Csak nem hiszi, fiskális úr, hogy énnekem valami egyetértésem lett volna azzal a
               rossz emberrel, aki őt ebbe belevitte?</p>
            <p> – Az a rossz ember önnek megbízottja volt.</p>
            <p> – De én azt tagadom.</p>
            <p> – Tudom. Csakhogy a mi bizonyítékaink erősebbek az ön tagadásánál.</p>
            <p> – Egyet mondok, uram: azt tudja ön, hogy én gazdag ember vagyok.</p>
            <p> – Tudom; én nem törődöm vele.</p>
            <p> – Önnek védence pedig földönfutó, szegény Hisz ön a bírák
               megveszteget­hetlenségében?</p>
            <p> – Hiszek a világos igazság kényszerítő hatalmában.</p>
            <p> – Ha én akarom, ez a per elhúzódhatik húsz esztendeig.</p>
            <p> – Az a per, amit Lángainé kezdett ön ellen, elhúzódhatik a világ végeig, ahhoz
               énnekem semmi közöm. Vajon őnagysága almásszürke fogaton jár-e, vagy rézderesen, az
               nem az én bajom, hanem az a másik per, mely az én védencemnek, aki semmi más, mint
               egy vándorkomédiás, tisztára fogja mosni a nevét, az el fog dőlni igen rövid idő
               alatt, s annak az eredményeit meg nem vásárolja ön valamennyi domíniuma árán.</p>
            <p> Ilyesmit mondhattak már mások is János úrnak, mert nem válaszolt rá semmit az
               ügyvédnek.</p>
            <p> Egyszer csak fölkelt, s azt mondá Siposnak:</p>
            <p> – Tudja ön, mit? Dobjuk a tűzbe ezt az egész pert. Én egyezséget ajánlok. Megvallom
               igazán, hogy cudarul benne ülök a tintában. Kénytelen vagyok önhöz mint ellenfelemhez
               folyamodni. A váltó ügye bíróság előtt van, az a semmirekellő rám vall; maholnap
               tárgyalás elé kerül az egész, iszonyú skandalum lesz belőle, kiírják az újságokban,
               még tán el is ítélnek; mert minden ember irigy rám azért, mert gazdag vagyok.</p>
            <p> – No, én nem.</p>
            <p> – Nem is kegyedről mondtam: mások azok. És én mármost nem látom, hogy merre
               meneküljek ki ebből a kelepcéből, amiből szívesen szabadulnék, csak bele ne
               keveredtem volna.</p>
            <p> – Jó. Én tudok egy módot önt kisegíthetni e hínárból.</p>
            <p> – Közölje velem, s szabjon feltételeket tetszése szerint, én látatlanban
               aláírom.</p>
            <p> – Tehát önt megmenteni az az egy mód van, ha Henriette maga jószántából azt fogá
               mondani, hogy a sokféleképpen vitatott váltó mégsem hamisított, hanem az ő valódi
               aláírásával van ellátva, azt kifizetné, s megsemmisítené, s ezzel megszűnnék ön ellen
               minden vádkereset alapja.</p>
            <p> – Fölösleges gondolat! – kiálta János úr, felugorva helyéből. – Hogy megenné a
               szurkot az az átkozott Margari!</p>
            <p> (Margari baja jutott legelébb is eszébe, annak <hi>örült</hi>
               legjobban.)</p>
            <p> – És most halljam a kegyednek részéről való feltételeket.</p>
            <p> – A föltétel csupáncsak egy: a harmadik testvér gyermekeinek „teljes”
               kielégítése.</p>
            <p> – Tökéletes harmadrészbeli osztály? Semmi leengedés nélkül?</p>
            <p> – Azon alul nem alkuszunk.</p>
            <p> – Jó, azt mondtam, hogy mindenbe beleegyezem, és nem vonom vissza; Henriette-nek és
               annak a rossz fiúnak legyen meg a maga szerencséje. Mit kell elébb is tennem?</p>
            <p> – Legelébb is azt a negyvenezer forintot elküldeni a bárónénak.</p>
            <p> – Micsoda negyvenezer forintot?</p>
            <p> – Amivel ő a váltót be fogja váltani, ha egyszer aláírását elismeri rajta.</p>
            <p> – De hisz azt mi úgyis megsemmisítjük; csak nem hiszi kegyed talán, hogy én
               kifizettetem vele a váltót, miután aláírását elismeré?</p>
            <p> – Én mindenre tartozom gondolni.</p>
            <p> – No, hát legyen meg. És azután?</p>
            <p> – Az engedménylevelet alá fogja írni kegyed, melynél fogva testvére gyermekeinek az
               atyjukról maradt uradalmakból a zöldhalmit és a ökörvárit átbocsátja.</p>
            <p> – Köztünk mondva, ezek a legjobban jövedelmezők.</p>
            <p> – Tehát adjon nekik készpénzt.</p>
            <p> – Az nagyon deranzsírozna.</p>
            <p> – Tehát adjon nekik bécsi és pesti házakat.</p>
            <p> – Azokra meg büszke vagyok.</p>
            <p> – Hát akkor gondoljon ki valami mást.</p>
            <p> – No, jól van, majd holnap meggondolom.</p>
            <p> Azzal vette a kalapját János úr, és eltávozott.</p>
            <p> Másnap várta vissza az ügyvéd, és azután várta még két hétig; feléje sem jött.
               Egyszer a bírósághoz ment tudakozódni, s bámulva hallotta, hogy báró Hátszeginé
               nyilatkozata már megérkezett afelől, hogy a beperelt váltón az ő saját aláírása
               van.</p>
            <p> János úr tudniillik azt tette, hogy amint Sipostól kicsalta a jó tanácsot, rögtön
               postakocsit vett, sietett Hídvárra, ott unokahúgával személyesen beszélt e tárgyról.
               A szegény nőnek sokkal ziláltabb volt a lelke, mint hogy arra tudott volna eszmélni,
               hogy mit tegyen. Rá hagyta magát venni mindenre; elfogadta a János által ajánlott
               uradalmakat; mit érdekelte őt, hogy melyik mit jövedelmez, s írásban ismeré el, hogy
               a kérdéses váltó az övé.</p>
            <p> Sipos úr egy cseppet sem csodálkozott rajta, mikor egyszer csak jött a megbízás a
               báróné jószágigazgatójától, hogy azt a kérdéses negyvenezer forintot fizesse ki
               valami pesti üzérnek.</p>
            <p> Tehát Henriette-nek a saját szívességtételét még meg is kellett jó erősen fizetni,
               ahogy azt Sipos jó előre tudta.</p>
            <p> Henriette nem sokat törődött azzal.</p>
         </div>
         <div type="chapter">
            <head>Végszavak</head>
            <p> Henriette kiegyezése nagyon megharagítá Lángainét. A háládatlan teremtés! Én pört
               kezdek az öreg végrendeletének megsemmisítésére, és védem az ő jogait is, s ő szépen
               cserben hagy, mikor még János bátyánk kényrekegyre megadni kénytelen magát; kiegyezik
               vele, ki hagyja magát holmi potomsággal fizettetni, mielőtt engemet megkérdezett
               volna. De még nincs bevégezve a számadás. Ő elismerte a váltó érvényességét, s ki is
               fizette azt; a törvényszék nem üldözi tovább Margarit, szabadon bocsátják, mint olyan
               bolondot, aki nem tudja, mit beszél. De egyről elfelejtkeztek! Hát Kálmán vallomása
               micsoda? Nem elismerte-e a fiú bíró előtt, hogy Margari biztatására váltót
               hamisított? Csak várjunk egy kevéssé. Majd elő fog jönni a földönfutó, ha egyszer
               meghallja, hogy van valami öröksége, amiben osztoznia kell, ott fogja hagyni a falusi
               ponyvakomédiázást, s itt terem Henriette-et meglátogatni. Akkor aztán majd előfogjuk
               őt, hogy világosítsa fel ama váltó történetét, s meglátjuk, hogy nem támad-e abból
               János barátunkra nézve egy kis kelepce. Mert meg kell neki törni, ha mind a ketten
               tönkremegyünk is miatta.</p>
            <p> Azonban a legvalószínűbb pontban csatlakozott. Kálmán úrfi nem tűnt elő az
               átengedett nagyapai örökség hírére, sőt még csak hírt sem hallatott magáról.</p>
            <p> Pedig Henriette mindent elkövetett, hogy őt hazaédesgesse. Valóságos szerelmi
               nyilatkozatokat közlött valamennyi hazai hírlapban „egy eltűnt testvérhez, kit nővére
               tárt karokkal fogad, ha visszatér”. Semmi eredménye sem lett. Pedig lehetetlen, hogy
               ne olvasta volna valamelyikben. Színész, és ne tudná, hogy mi van a hírlapban?</p>
            <p> A név szerinti utánajárás nagyon áldatlan munka volt; a színpadon nem donáció útján
               kapja az ember neveit, hanem fog magának egyet via facti, s ha megunta odábbád rajta.
               Ma Babérossy Leánder, holnap Fellegváry Ákos. Ki akadna fel rajta?</p>
            <p> Következtek a hivatalos köröztetések: „Egy ilyen és ilyen ifjú kerestetik, aki hírt
               tud felőle adni, kap ennyi meg ennyi jutalmat.” Ez is mind sikertelen volt; mintha a
               színész nem tudna magából minden hónapban más alakot növelni?</p>
            <p> A sok sikertelen keresés után végtére egy napon kap Lángainé egy levelet, melyben
               nagyon hibás asszonyírással ez volt foglalva: „Méltóságos asszonyság! Azon bizonyos
               színész úr, akit méltóztatik keresni, és jutalmat kitűzni a fejére, aki megtalálja,
               fájdalom, nálam volt két hónapig és két hétig koszton és kvártélyon, és fájdalom, ez
               idő alatt egy krajcárt sem fizetett, kellett volna pedig nekie fizetni hét forintot a
               szállásért, nyolcat az ebédért, hármat a mosásért, váltócédulában, ugyancsak a
               patikakontót is én fizettem érte négy forintokat és harminckilenc krajcárt, mint
               szinte a papnak és a sírásónak is, meg a szemfödélért és koporsóért, összesen
               tizenhárom forintokat, mert tetszik tudni, az ifjúcska, fájdalom, meghalálozott, és
               még a keresztfát is én tétettem neki, akkor mondta meg, hogy mi nevet kell rátétetni;
               az is két forint volt váltó. És így összesen negyvenhat forint és huszönöt garas,
               amit méltóztassék nekem megküldeni, mert én szegény özvegy vagyok, és nem tehetek
               róla, hogy az úrficska meghalt; bizony kolerában halt meg. Alázatos szolgálója:
               Gyűriné, fehér kenyérsütőné Kispércsen.”</p>
            <p> Világos volt előtte, hogy ez Kálmánnak saját mívelte tréfája, és semmi kétsége nem
               volt afelől, hogy ha ő Kispércsre elutazik, ott a földönfutó rokont okvetlenül fel
               fogja találni, mégpedig a legjobb egészségben.</p>
            <p> Nem restellte a hosszas utazás fáradságát; azonban mennyire meg volt lepetve, midőn
               a vendéglőben legelső kérdezősködésre azt tudta meg, hogy a kérdéses színházigazgató
               csakugyan meghalt, és el is temették, adós is maradt, nemcsak Gyűriné asszonyomnál,
               hanem a korcsmában is mindenféle spirituosumok árában.</p>
            <p> Ugyanezt a választ hallotta mindenkitől, akit e tárgyban megkérdezett; már
               tudniillik, hogy mindenki megegyezett abban a válaszban, hogy az úrfi meghalt, és
               neki is adós maradt. Végül a pap és legvégül a sírásó is ezt bizonyíták: nekik is
               adós maradt utolsó tisztességtételeért.</p>
            <p> Lángainénak meg kellett a szomorú tényben nyugodnia: Kálmán adósságait egyébiránt
               nem fizette ki, sem egyszerű keresztfácskája helyébe sírkövet nem emeltetett. Rossz
               fiú volt, nem érdemelte meg.</p>
            <p> És ezúttal tökéletes igaza volt Lángainénak, mert Kálmán úrfi csakugyan nem érdemelt
               nagynénjétől egy jó szót sem. Hinné-e valaki, hogy a gézengúz oda kvalifikálta magát,
               hogy még ez a meghalása is csak komédiából történt? Miután annyira eladósodott ott
               helyben, hogy minden megszökési kísérlete dugába dőlt, mert a cerberusok éjjel-nappal
               rálesettek: azt gondolá ki, hogy háziasszonyával egyetértve, magát halottnak
               hirdetteté ki, egy festett koporsóba belefeküdt, s mielőtt a koporsó fedelét
               rászegezték volna, kiosontott belőle, s míg a hitelezők sírva kísérték ki a temetőbe,
               azalatt ő a város másik végén nevetve és dúdolva ballagott ki a széles világba.</p>
            <p> Meglehet, hogy e tréfára egyéb oka nem volt aprólékos adósságainál; mert, ha
               rokonait akarta vele megkínozni, az ugyan kegyetlen ötlet volt egy olyan fiatal
               szívtől.</p>
            <p> Lángainénak nem maradt más hátra, mint a hosszadalmas örökösödési pert folytatni
               János ellen. Alkuról szó sem volt közöttük. Abba belevénültek. Lángainé annyit
               költött már a perre, hogy férjéről öröklött vagyona csaknem ráment. Nem tartott már
               sem kocsit, sem nagy házat, két szobácskában megfért, s nem járt sehova, és viselte a
               negyedévi divatot; csak hogy perét folytathassa.</p>
            <p> Tíz év telt bele, míg annak vége lett.</p>
            <p> János úr vesztett. A hétszemélyes tábla megerősíté az ítéletet, melyben Lapussa
               Demeter elmeháborultsága ténynek van elfogadva, s az általa tett későbbi végrendelet
               érvényteleníttetik, fennhagyva az elébbi rendelkezéseit.</p>
            <p> Szegény gazdag ember! Még holta után is üldözte az az eszme, hogy ő gazdag! Életében
               egy lélek sem volt, aki szerette volna azért, mert mindenki félt tőle, s halála után
               még békés emlékezetének sem hagynak békét, bebizonyítják, hogy elmeháborodott volt, s
               ítéletet mondatnak rá. Hiszen az ítélet igazságos volt.</p>
            <p> Hanem azért mégis, egy szegény ember, ha szemét behunyta, biztosítva van azon kis
               fejfácska által, melyet fejéhez leásnak, hogy számadásai be vannak végezve, s róla
               többet rosszat nem beszélnek, míg a gazdag embert meg nem óvta a carrarai márvány,
               mellyel hamvait lenyomtatták, hogy fel ne hurcolják a sírból; halottan a törvény elé
               ne állítsák, és árnyékára sáros lábakkal ne tapodjanak. Szegény gazdag ember!</p>
            <p> János úrra e pör elvesztése rettenetes csapás volt. Egy milliót kellett neki rögtön
               kifizetni testvérének.</p>
            <p> Igaz, hogy maradt még neki több, mint ugyanannyi, de mégis: egy milliót bírni csak,
               rettenetes gondolat arra nézve, akinek már volt kettő!</p>
            <p> Addig is sorány volt, és kétrét görnyedve járt; ez a per, ez a csapás egészen
               kiszárítá; valami lassú sorvasztó baj lepte meg. Makszika is sok szomorúságára volt,
               a nagy kényeztetéstől elcsenevészült, nyomorék lett belőle, a birodalom minden orvosi
               fakultása gyakorolta rajta tudományát remekben, de nem tudott belőle embert csinálni;
               – hanem azért János úr soha sem a maga, sem a fia betegségéről nem panaszkodott. Ha
               valami résztvevő lélek találkozott vele, s kérdezé, hogy van, nem az aranyerit
               vádolta; nem mondta, hogy köhög, hanem azt felelte: „Koldus vagyok, tönkre vagyok
               téve, az a bajom; hogy is volna bennem vér, mikor ilyen eret vágtak rajtam: egy
               milliót kellett kifizetnem! Egy milliót. Végem van, el vagyok pusztulva. Csodálom
               még, hogy élek; más ember belehalt volna. Egy milliót raboltak rajtam.”</p>
            <p> Szegény gazdag ember! Mennyire fájt neki az, hogy testvérének kellett adnia örökségi
               részét. Mennyire haldoklóvá tette az a gondolat, hogy most már csak felényire gazdag,
               mint azelőtt volt.</p>
            
            <p> Gróf Kengyelesyné mindvégig megtartá könnyű kedélyét; férjének most sem lehet rá
               semmi panasza; kivált, mióta a huszártiszt nyugalmaztatta magát, s állandóul Aradon
               vette lakását. A cselszövény olyan finomul volt szőve, hogy az illetőnek mindeddig
               még a nevét sem tudtuk meg.</p>
            <p> Szilárd nevezetes pályakört tett, de melynek esélyei más időszakba vágnak át már, s
               ez egyszerű történet fonalain kívül esnek.</p>
            <p> Sohasem házasodott meg. Kengyelesy és a hozzá hasonlók gyakran évődtek vele, hogy
               most már özveggyé lett az egykori ideál, miért nem iparkodik mellé jutni, jó parti
               volna ám az; ő ezt hasonló tréfás modorban szokta rendesen elűzni; hanem egyszer,
               midőn Kengyelesyné komolyan előhozta, hogy miért nem közelít Hátszeginéhez, ő
               bizonyosan mondhatja, hogy Henriette most is sóhajtva gondol egykori kedvesére, hogy
               kegyetlenség tőle annyira kerülni a szegény asszonyt, akkor azt felelte Szilárd:</p>
            <p> – Én nem vagyok az, akit ma elvetnek, és holnap fölvehetnek.</p>
            <p> Többet aztán nem hozta neki elő a grófné Henriette-et.</p>
            <p> És ki tudja, nem lett volna-e közöttük olyan szent akadálya a sorsnak, ami alól
               semmi szentszék őket föl nem mentheté? Ki tudja, miért volt jó Szilárdnak úgy kerülni
               minden találkozást – Hátszegi özvegyével?</p>
            
            <p> Ő maradt mindenesetre a legboldogtalanabb. Huszonhat éves korában már öreg
               asszonynak lehete mondani. Idegei uralkodtak rajta ébren és álmában, a legkisebb
               zörejre reszketés fogja el, ha az ajtót nyílni hallotta: felijedt. Már huszonnégy
               éves korában felhagyott vele, hogy előtünedező ősz hajszálait kitépesse, mert már
               akkor nagyon sok volt a fehér!</p>
            <p> Az emberek társaságában nem találta szórakozását, a közmulatságokat kerülte;
               legtöbbször otthon ült bezárkózva abba a félreeső szobába, melynek fél falát már
               befutotta a sokáig élő asclepias. Ez az egy ismerőse volt még, aki el nem hagyta.
               Szerencse, hogy ennek oly szívós az élete; mert ha ez is ki találna veszni, az sem
               volna, akihez beszéljen.</p>
            <p> Így legalább van egy lény, akihez a milliók birtokosnéja így szólhat:</p>
            <p> – Semmim sincsen, csak te vagy az enyim, emlékszel-e rá, milyen kicsiny voltál
               akkor, mikor keblemre tűzve hordtalak? Csak egy levél! Azóta milyen magasra nőttél,
               mennyi leveled támadt. Minden leveledre tudom, mi van felírva: egyikre halavány
               örömek, másikra sötét kétségbeesés, bánat, megaláztatás, elhallgatott fájdalom,
               rettegtető titkok, halálfélelem, álmatlan nyugtalanság, irtózat, gyűlölet, kínzó
               emlék, észvesztő töprengés, elrejtett sírás, panasztalan keserv, öngyilkos
               elhatározás, leverő hírek; minden, minden, ami az ember életét sötétté, kínzóvá,
               utálttá teszi. Egy-egy levél időközben megsárgult és lehullt, azok mind el vannak
               téve, imakönyvbe zárva, rájuk írva a lehullás napja; s a kínzott képzeletnek rettentő
               emlékezete van visszavezetni a lelket azon napok gondolataira. Ez a levél az
               öngyilkosság; – ez a visszaadott szerelmi jelszó; – ez a kártyán elnyert kastély; –
               ez a fekete ékszer; – ez a nagyapa átka; – ez a Kálmán szökése; – ez a Fatia Negra; –
               ez az elítélt nő; – ez a vadászlaki találkozás; – ez a Kálmán halálhíre; ez a többi
               mind kínzó ábránd, teljesülhetlen remény, két külön csillagban lakóknak egymás utáni
               epesztő vágya, akik között semmi más, mint egy átrepülhetlen ég fekszik!</p>
            <p> Szegény gazdag asszony!</p>
            <p> Hogy Kálmánnal mi történt halálhíre után, azt rokonai sohasem tudták meg; ők nem
               keresték tovább az eltemetettnek véltet. Az pedig, ki tudja hol, ki tudja mi név
               alatt járja az országot, keresve a nyomort, és küzdve azzal, s nevetve azokon, akik
               valami tárgyról szeretik azt mondani: ez az enyim. Sokan élnek, sokan meghalnak így,
               akik sohasem alkalmatlankodtak a világnak vágyaik kifejezésével. Legtökéletesebb
               ideálja a szegénységnek: a gazdag ember fiából válik.</p>
            <p> Szegény gazdagok!</p>       
         </div>
      </body>
  </text>
</TEI>