<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HU16275" xml:lang="hu">
   <teiHeader>
      <fileDesc>
         <titleStmt>
            <title>Napraforgó :  Regény  : ELTeC edition</title>
            <author ref="viaf:22810">Krúdy, Gyula  (1878-1933)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Takács Emma</name>
            </respStmt>
         </titleStmt>
         <extent>
            <measure unit="words">54264</measure>
            <measure unit="pages">222</measure>
         </extent>
         <publicationStmt><publisher ref="https://distant-reading.net">COST Action "Distant Reading for European Literary History" (CA16204)</publisher><distributor ref="https://zenodo.org/communities/eltec/">Zenodo.org</distributor><date when="2020-03-05"/><availability><licence target="https://creativecommons.org/licenses/by/4.0/"/></availability><ref type="doi" target="https://doi.org/10.5281/zenodo.3462435"/><!--Published as part of ELTeC--></publicationStmt>
         <sourceDesc><bibl type="digitalSource">
               <title>Napraforgó :  Regény </title>
               <date>2016-11-25</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/16200/16275"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Lipták Éva</name>
                  <name>Szever Pál</name>
                  <name>Uri-Kovács József</name>
               </respStmt>
               
               
            </bibl><bibl type="firstEdition">
               <title>Napraforgó</title>
               <author>Krúdy Gyula</author>
               <date>1918</date>
            </bibl><bibl type="digitalSource">
                     <title>Napraforgó :  Regény </title>
                     <date>2016-11-25</date>
                  </bibl><bibl type="printSource">
                     <title>Napraforgó : regény</title>
                     <author>Krúdy Gyula</author>
                     <pubPlace>Budapest</pubPlace>
                     <publisher> Athenaeum</publisher>
                     <date>[192?]</date>
                     <ref target="http://nektar.oszk.hu/hu/manifestation/3142306"/>
                  </bibl></sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <reprintCount xmlns="http://distantreading.net/eltec/ns" key="unspecified"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc><change when="2020-03-05">Checked by checkup script</change>
         <change when="2019-04-23"/>
         <change when="2018-11-22"/>
         <change when="2018-11-19"/>
      </revisionDesc>
   </teiHeader>
  <text>
      <body>
         <div type="chapter">
            <head>
                I. A kézzelfogható Evelin.
            </head>
            <p>A kisasszony az ágyban feküdt és regényt olvasott a karos gyertyatartó mellett.
               Valami nesz hallatszott a házban; mintha valaki járkálna a távoli szobákban. A
               kisasszony leeresztette a regénykönyvet és figyelt. Az óramutató fáradtan közeledett
               éjfél felé, mint egy hegyre kapasz­kodó élet.</p>
            <p>Evelin kisasszony húszesztendős volt, már félig-meddig elsírta első szerelmét, csak
               néha suhogott el a felszélben hintázó sirályként egy-egy emlékezés az ifjúra, aki
               önkezével akart véget vetni életének; egyébként egészséges, nyugodt, komolykodó nő
               volt; nyáron fehér ruhá­ban, télen feketében járt; vallásos volt, mert ősszel elment
               a ferenciek templomába és nyáron áhitatosan kapált a vidéki földjein; azt gondolta,
               még nagyon boldog lesz valamiképpen, ugyanezért nyugodtan látta tovatünni a
               napokat.</p>
            <p>Az éjféli zaj megriasztotta.</p>
            <p>Nem emlékezett hirtelen, hogy bezárta volna a hálószobája ajtaját. Ámde a tapétaajtó,
               amely a fürdőszobába nyílott, bizonyosan bezáratlan. A szemét merően a tapéta-ajtóra
               függesztette. Aztán halkan kibujt a paplan alól és mezitláb az ajtóhoz osont. Itt
               megrettenve vette észre, hogy a kulcs az ajtó túlsó oldalán van. Mielőtt
               gondolkozhatott volna, csendesen megmozdult a rézkilincs. Oly halkan ment lefelé,
               mint a koporsó a sírgödörbe. Látszik, hogy gyakorlott kéz fogja odakünn a kilincset,
               aki zajtalanul tud bánni a zárakkal.</p>
            <p>Evelin mégegyszer körülnézett; az ablaka a decemberi kertre nyílott. A földszintes
               ablakon azonban vasrács volt, amint a régi házakat építették a Józsefvárosban.</p>
            <p>Fegyver után nézett, amellyel védekezhetne a benyomuló rabló ellen. Nem vette észre a
               törökös papírvágó-kést, ellenben egy kalaptűn akadt meg a szeme.</p>
            <p>A kilincs már teljesen lehajolt. Most jön az a pillanat, amikor az ismeretlen
               megpróbálja nyitni az ajtót.</p>
            <p>Már megmozdult a rózsaszínű fal.</p>
            <p>Evelin akkor teli tüdőből felkiáltott, hogy nem ismert a hangjára.</p>
            <p>- Kálmán, kelj fel. Rablók járnak a házban.</p>
            <p>És rémületében a varrópárnácskát oly erővel vágta az ablakhoz, hogy az üveg
               csörömpölve bezúzódott.</p>
            <p>A rézkilincs visszaugrott helyére.</p>
            <p>Valahol csapódott egy ajtó, mint egy káromkodás.</p>
            <p>Aztán lépések hallatszottak, mintha a szomszéd uccában mendegélne valaki búsan,
               merengve éjszakázva.</p>
            <p>Evelin szívdobogva futott az ablakhoz. A kert fehér volt, mint a temető. Az öreg fák
               moz­dulatlanul álltak hókabátokban. Messze a kőfal fehérlett, mintha ott volna a
               világ vége. A ház újra csendes volt, mint egy bezárt napló, amelynek hősei és hősnői
               átléptek a másvilágba.</p>
            <p>Egy puha, hosszú bundát kapott fel a kisasszony, amely úgy simult hálóingéhez, mint
               egy hizelkedő macska. A szemfüles papucskákat előparancsolta az ágy alól. A tükörbe
               nézett. Onnan egy krétafehérarcú, aprószemű, fekete nő pillantott rá. Itt állt sokáig
               mozdulatlanul, gyilkos szívdobogással, verejtékkel a homlokán. Miután elmult a
               veszedelem, nem tudta, hogy mit kell csinálnia. Csak állt megriadva, mindent
               elfelejtve az életből.</p>
            <p>- Ha ő lett volna? - gondolta.</p>
            <p>És elhagyott jegyese jutott az eszébe, - Kálmán. Az ismeri a házat oly alapossággal,
               hogy setétben is tájékozódik a zeg-zugos folyosók, jobbra-balra nyíló ajtók között.
               Az tudja a csiga­lépcsőt, amely a kisasszony lakosztályából a kertbe vezet a magas
               földszintről, amelyet még akkor építettek, mikor jakobinusok bujkáltak Pesten és a
               ház ura tagja volt az összeesküvés­nek. A környékbeli grófi paloták oly ünnepélyesek
               voltak, mint egy album útiképei. Köztük a hosszú, földszintes ház francia tetőjével
               úgy állott, mint az öreg asszonyka, aki a családi ezüstöt őrzi. Ebben a régi házban
               nem tud közönséges betörő eligazodni. Csak Kálmán lehetett az éjjeli látogató.</p>
            <p>De mit akarhatott? Hisz nappal is eljöhetne, elmondhatná, ha valami kívánsága van,
               mint ahogy eljött sokszor, midőn a kártyaasztalnál, lóverseny gyepén tönkrement és a
               kisasszony nagylelkűen, mint egy jótékony rokon, a segítségére volt. A gyűretlen,
               gyengén parfőmös bank­jegyek összesugtak a rózsafaszekrénykében, amidőn Kálmán
               szokatlan órákban meg­jelent a kerti szobában. A kisasszony gyöngéd fehér ujjai oly
               könnyedséggel vették ki a legnagyobb papirost is, mint egy zsebkendőt. És mert
               babonás volt, mindig visszakért egy krajcárt, hogy a szerencsét el ne vigye Kálmán a
               háztól. De jött Kálmán máskor is. Midőn nők megsebezték, elhagyták, megcsalták.
               Olyankor a rózsafaszekrényke részvéttel nézett a sarokból a lehajtott fejű férfiúra.
               A kisasszony hóujjainak volt dolguk, amíg elsimogatták Kálmán homlokáról a
               felhőket.</p>
            <p>Már két esztendeje nem jött Kálmán.</p>
            <p>Vajjon mit akart?</p>
            <p>Ismét bajba került volna könnyelműségek miatt? Hisz, mielőtt végleg elváltak, Evelin
               ren­dezte a fiatalember adósságait. Kezdjen új, boldog, egészséges életet. Felejtse
               el Evelint, majd igyekszik megnyugodni a leány is.</p>
            <p>Evelin reggelig ült az ablak mellett. Látta a fákat megvilágosodni. Mint a tej a
               falvakból, úgy jött be a hajnal Pestre. A törpe bokrok kiváltak a homályból, mint
               iskolába menő gyermekek, akiknek sapkáját a messzi gyaloglásban belepte a hó. Egy
               komor ciprus fekete-fehér ruhá­jában úgy borongott ki a hajnalból, mint a hazatérő
               kártyás.</p>
            <p>Evelin kinyitotta az ablakot.</p>
            <p>Lábnyomokat látott a hóban, a kertben.</p>
            <p>Még mindig gyengéden havazott és a nyomok eltünedezőben voltak, mint az emlékek.
               Amint a farkasnyomot meg tudja különböztetni a vadász az egyéb nyomoktól, Evelin
               szívére szorított kézzel úgy ismerte fel az éji látogató nyomait. Gyorsan,
               észrevétlenül felugrott és a fürdőszobán át a csigalépcsőhöz futott. Aztán ki, a
               kertbe. Ügyet sem vetett rá, hogy az ajtók nyitva vannak.</p>
            <p>Lábujjhegyen, mint egy delelő lepkéhez, közeledett a lábnyomhoz. Letérdepelt, mint az
               oltár előtt. Lehajolt és megcsókolta a havat, ott, ahol az éjjeli vendég lába
               érte.</p>
            <p>Megcsókolta a sarkát. Mert azon fekszik a test súlya, az erő, bátorság és elszántság.
               Meg­érintette ajkával a talp nyomát, mert itt helyezkednek el a láthatatlan
               kengyelvasak, amelyek a lebukástól védik a lovast. Ezek az örökös kengyelek
               kormányozzák a jobbra-balra kalandozó lépteket. Elviszik néha váratlan
               meglepetésekhez, ismeretlen idegen tájakra, ahol soha el sem képzelt nők várják a
               férfit tanult mosollyal, szemérmetlen térddel és kebellel, amely oly tisztátalan,
               mint az uccakövezet. Ugyanezek a kengyelek igazítják aztán másfelé a fáradt lépést. A
               szívhangokhoz a nagybőgő duhaj mormogásából: a csendes kályhatűzhöz a maszka­bál
               sikoltó forgatagából; a felöntözött, tiszta kerti utakra, amelyeken halkan ropog a
               kavics és a platánok nagyokat lehelnek, mint az alvó szüzek. Ó, azok a kengyelek
               egyszer majd végleg hatalmukba veszik a tétova lábakat. Ki tudja, merre repítik az
               eltévedteket!</p>
            <p>A józsefvárosi toronyban az ádventi miséhez harangoztak. A kőfal mögött sóskiflivé
               görnyedt, kendős öregasszonyok köhécselése hallatszott.</p>
            <p>Délután levelet hozott a posta.</p>
            <p>Evelin megismerte a Kálmán írását. A levélben egy szál fagyos rozmaring volt.</p>
            <p>„Bocsásson meg, hogy megloptam a kertjét. Bűnömet megbántam. Visszaküldöm a maga
               virágát, mert nincs jogom, hogy megtartsam.”</p>
            <p>A meleg szobában a rozmaring kinyitotta összezárt fejecskéjét, mint egy elalélt
               madár. Csodá­latos, friss, fagyos illat terjedt el az Evelin szobájában, akár az újra
               kezdődő élet.</p>
            <p>*</p>
            <p>Bujdoson másként havazott, mint Pesten.</p>
            <p>Az éjszakai látogatást követő napokban Evelin kisasszony pakolt háznépével és
               elutazott Bujdosra, a felső Tisza mellé. Mindig így tett, midőn a szomorúság
               füstlovagjai kezdtek be­szállingózni a józsefvárosi házba. A megkeményedett arcú,
               rideg árnyak elől lopva menekült a falusi házba és nem is merte előbb kinyitni a
               szemét, mint a bujdosi őrháznál.</p>
            <p>Itt becsületes tél volt. Mindennap havazott, mint az óperencián. A tiszai berkek, a
               nádak, erek, kígyósok eltemetkeztek, a természet téli szakában, mint a pogányokkal a
               szerelmes nők. Állt a táj, mint egy álom. Magyarország aludt itt a boldogok, az
               igénytelenek, a szegények csön­dességével. Az északkeleti vasúti vonal eltünik a hó
               alatt, a telegráfpóznák e tájra csak arra valók, hogy a vándorlegénynek az utat
               mutassák, az éjjel közlekedő személyvonat zuzmarás ablakai mögött idegen, ismeretlen
               célú emberek utaznak, mint az eszeveszettek, vagy átko­zottak.</p>
            <p>Bujdoson állt az élet, mint egy hóember az udvar sarkában.</p>
            <p>A bolthajtás alatt meleg volt a földszintes kuria. A vasalt ablakok halkan, nyugodtan
               néztek a tájra. Az óra zengve vert, mint egy éneklő régi rokon, akinek a hangja itt
               maradt. A cselédek hosszú életűek és gyermekkoruk óta szolgálnak. Minden virágnak,
               fának, útnak, lónak, kutyá­nak tudják itt a nevét, mert ők is a bujdosi családhoz
               tartoznak. A varjak régi ösmerősök. A határbeli kőszent szinte érthető emberi nyelven
               fogadja a föld népének köszöntését. A kísértetek nyugodtan visszalátogatnak a
               temetőből. Helyén találja mindegyik a pipáját.</p>
            <p>Evelin itt született és itt volt boldog.</p>
            <p>A családi sírbolt vasrácsos kapuján át láthatta atyja és anyja homokkő-koporsóit.
               Köszönt nekik s ők feleltek. Az ebek, lovak, emberek üdvözölték, mint királynőjüket.
               Álmosszigetről lóháton jött át a befagyott Tiszán kis- és nagyálmosi Álmos Andor. A
               nyeregből megkopog­tatta az ebédlő-ablakot, ugyanazon a helyen, ahol már apja és
               nagyapja jelentkeztek és megkérdezték, mi van ebédre.</p>
            <p>Ez az Álmos egy falusi tudós volt. Körülbelül negyven esztendős; szikár, ércfejű és
               lágytekin­tetű agglegény. A Tisza kanyarulatai között, egy szigeten húzódott meg,
               ahol kőfallal vonta körül életét és házát az emberek és tavaszi vizek elől. Csendesen
               szokott beszélni, hangosan már nem hallották őt nevetni. Nyugodtan nézett, mint az
               alkony a tájra. Örült a téli csendnek. Szivarozva hallgatta a tutajosok tavaszi
               nótáit. Sem különc, sem bolond nem volt. Oly állhatatosan éldegélt a szigeten, mint a
               vidra. Természettudós volt, de még soha nem jelent meg nyomtatásban a neve. Egy
               láncszem volt ama régi magyar urak generációjából, akik a maguk mulattatására
               megtanultak könyvből franciául vagy angolul a hosszú teleken. Hetven esztendős
               korukban a csillagászattal foglalkoztak. Horáciust és Berzsenyit fejből tudták. De
               még a megyei gyűléseken sem szólaltak meg, mert únták a kortesek politikáját. A
               disznóbőrbe kötött klasszikusok elsárgulva viselték manupropriájukat. A könyvben
               bizonyosan meg lehe­tett találni azt az oldalt, amelyet halálos ágyukon olvastak. A
               nőt szerették, mint a cserepes-virágot. Fehér, jószagú, megnyugtató lény volt a nő a
               háznál, aki nappal kényelmes gonddal forgolódott, kevés zajt csapott, míg estére
               idomaival mulattatott. Kényelmes, kövérkés, puha szerelmek, amelyek lassúak,
               hosszadalmasak, mint a falusi óra. Csöndes, egészséges álmot hoznak. A gyermek
               drágalátos ígéret beváltása, mint a kalendáriumban a biztosan elkövetkező ünnepnap.
               Don Kihóte szerelmén, Manon Lescaut kínzó keservén, de még Kisfaludy úr bús versén is
               csendesen csóválták a fejeket a régi boldog házakban, mint a messzi földről jött
               utazó lódításain.</p>
            <p>Álmos Andor sohasem mondta, hogy szerelmes Evelin kisasszonyba. Ez magától érthető
               volt, mint egy gyermekkori barátság, mely nyugodtan vonul végig az életen és sohasem
               kérdezi senki: miért? Természetes volt, mint a madarak összeszokása, a háziállatok
               tavaszi gerjedel­me, a gyümölcsfák fehér virága. A keleti szél, amely tavaszt hoz,
               nádast borzol, vizet szárít, megsimogatja a füveket, mint egy jóságos kéz.</p>
            <p>- Ismét boldogtalan vagy? - kérdezte a lovas, midőn leverte válláról a havat és hűvös
               homlokát megcsókolta a leánynak.</p>
            <p>Evelin nyugodtan, kissé könnyesen szegezte a szemét Álmosra, mint egy megbízható
               öregebb férfitestvérre.</p>
            <p>- Ismét eszemben van... A Hitvány.</p>
            <p>Álmos mogorván legyintett:</p>
            <p>- Itt kell maradni. Tavaszig. Vagy akár egy esztendeig. A Bujdos meggyógyít. Ez az
               egyetlen hely, ahol ismét megtalálod magad, szegény, szerencsétlen leány. Nem is
               kérdezem, hogy mi történt. Bizonyosan, valami a tavaszig nyomja a lelkiismeretedet,
               hogy télnek idején ott hagytad Pestet. De kérlek, én nem vagyok kíváncsi semmire...
               sem Kálmán úrfira, sem egyéb gavallérokra. Nem engedlek el, amíg meg nem
               gyógyultál.</p>
            <p>Evelin bizakodva mosolygott, mintha gyermekkora csilingelne valahol a ház körül, mint
               a betlehemes fiúk csengője. Tél van. És majd szánkáznak... És majd disznót ölnek...
               És korcsolyáznak életként fénylő délben a Tisza berkei között... Hószagú könyveket,
               átfázott folyóiratokat, az utazásban megviselt karácsonyi ujságokat hoz a
               gyalogpostás, amelyeket együtt nézegetnek... Az ispán ákombákomjait átvizsgálják...
               Beszélgetnek az elhalt szülőkről, másvilági öreg barátokról, eltáncolt asszonyokról,
               Pestről, mint egy rejtelemről. Hosszan ugatnak a házőrző ebek. Talán a vén halál
               repült a tájon a hófuvásban, de itt nem vette észre a régi házat. A fejpárnának
               hervadt virágillata van, az álomra mi jó megfejtést találni a falusi álmos­könyvben!
               Mit mutat a naptár? A karácsonynak és újesztendőnek illata elandalító, mint a
               reményteljes ifjúkor, midőn fakult, szinte testünkké válott iskolakönyvek és az álom
               pápaszemén át is fenyegető vén tanítók még fátylat vonnak szemeink elé, boldog
               fátyolt..., amelynek semmi köze a bekövetkezendő élethez.</p>
            <p>Evelin megfogta a barátja csontos kezét.</p>
            <p>- Már sokszor eleresztettél, mint egy gyermeket, akit vándorolni küldenek. Most már
               ne hagyjál elmenni többet, mert ki tudja, visszatérek-e?</p>
            <p>Álmos Andor megsimogatta a leány haját.</p>
            <p>- Én tudom, hogy te jó teremtés vagy, semmi rosszat nem tudnál elkövetni, ezért én
               mindig nyugodt voltam, akkor is, midőn nem láttalak. Nemes a szíved, mert sohasem
               kellett nem­telen, megalázó dolgokkal foglalkoznod. Érintetlen a lelked, mert a
               búsító szegénység, az álomtalan gond, a bűnt sugdosó nincstelenség sohasem közelített
               meg. Jó és csendes vagy, mint az ifjú nő, aki legfeljebb csak a tűz előtt ábrándozik
               alkonyatkor a földre kuporodva és a hóesés zümmögését hallgatva. De az
               ábránd-lovagok, paripás szerelmek, háztető feletti repülések, fecskeszárnyak eltünnek
               nyomban a lámpagyujtással. A reggel és a nappal józan, komoly, kellemetes, mint a
               friss víz. A mi egünk téli időben többnyire szürke, mint az életünk. De meleg, mint
               télen a nyulak bundája. És nem féltelek téged, édes angyalom. Te min­dig visszatérsz
               ide, mert itt van mindened, amiért élni érdemes. Házad, sírod, eged és éltető tájad.
               Falusi kisasszony vagy te, Evelin, falusi rozmaring, akármilyen nagyvárosi hölgynek
               képzeled néha magad. A hóesés, a szabadon fujdogáló szél, a bokrok elrepülő őszi
               levele, a Tiszának zöld tavasza a te világod. A bús nagyvárosban csak szállodai
               vendég vagy, aki többnyire unatkozva nézi a jövő-menő embereket; ásít szobája
               unalmán, holott először még örvendezett a szállodai dobos levegőnek is. Mit akarsz az
               ismeretlen emberektől?</p>
            <p>- Nem szeretem őket és mégis érdekelnek, mint az útleírások ismeretlen földrészekről.
               Élni annyit tesz, mint mindig-mindig ismerkedni, új hangokat hallani, új neveket
               megjegyezni, új emberi arcokat eltenni. Még a kézfogások is mily különbözők. És a
               hazugságok a legszebb mesék. Mindenki hazudik.</p>
            <p>Az agglegény otthonosan mozgott az ebédlőben. Kinyitotta az almáriomot, megtalálta a
               szilvó­riumos üveget, vágott egy falat sonkát, megszagolta a kenyeret. Nyugodtan,
               csendesen, önzően falatozott.</p>
            <p>- Egy pipa dohányt sem érnek az emberek. Most huszonkétéves vagy. Szereted az
               utazást, az utasokat, vásárosokat, a kofákat, a szép kabátokat és a röpke lámpákat.
               Csak menj még né­hányszor vissza a szomorú bálba. Az élet boldog folytatásához oly
               szükségesek a csalódások, mint a viharok. Csak próbálj lépni, jobbra-balra, mulass és
               nevess, ragyogj és táncolj. Majd elfáradsz a maskarában. Én várok, itt vagyok, nem
               mozdulok. Ha egyszer nem jönnél vissza... Nagyon rossz kedvem volna azontúl, - szólt
               Álmos Andor.</p>
            <p>Elbúcsúzott és útnak eredt. Behavazott alakja csakhamar eltűnt lovastul együtt a nagy
               fehérségben.</p>
            <p>Három nap mulva levelet küldött a szigetre Evelin. Jönne Álmos úr azonnal. Fontos
               közlendői vannak. Az agglegény otthagyta szelidített vidráit. Evelin sápadtan, mint
               egy szívbajos, üldö­gélt a kályha mellett.</p>
            <p>- Azt veszem észre magamon, hogy gyáva vagyok. Éjjelenként mindig lépéseket hallok a
               ház körül. Felriadok és kimeresztett szemmel nézek az ajtóra, mintha valaki volna
               itt, aki nem hagy aludni. Félek a téli éjszaka üvegbura alatti csendjétől, a tűz
               nesztelen hamvadásától, a régi bútorok árnyékától, az alattomos falusi házikótól, a
               lusta ebektől és tunya cselédektől, akiktől bátran meggyilkolhatnának.</p>
            <p>Álmos Andor dörmögött.</p>
            <p>- Majd megszokod a csendet. A szél zúgását később már nem hallod. Még nem tudtad
               el­felejteni a nagyvárost.</p>
            <p>- Montmorency kisasszony, a társalkodónőm olyan mélyen alszik, mint egy vén apáca. A
               nagynéni ifjúkori lovagjaival álmodik. A szobalányaim Pestre írkálnak leveleket. Az
               ispán min­den este leissza magát. Egyedül vagyok. Félek. Valaki jár a ház körül.
               Betyár, szegény­legény, vagy...</p>
            <p>- Szerelem, - mosolygott Álmos úr. - Majd utána nézünk. Éjszaka lóra ülök és
               megkerülöm a házat.</p>
            <p>A következő éjszakán úgy ragyogott a hold, mint egy farsangi bolond. A hófödte táj
               szikrázott belső csillagoktól. A berkek mozdulatlanul lepedőikben strázsáltak. Boldog
               téli éjjel volt. A róka csendesen üget rejtélyes útján, mint egy vén vándorlegény. A
               cselédek átölelik a búbos kemencét. A kakas még soká kukorékolja a hajnalt. Addig
               százszor meg lehet halni. Egy be­tyáros, lovas alak vonult el a ház előtt.
               Körülnézett a holdsugaras tájon. A csikorgó hidegben lova nagy füstöket fujt. Aztán
               egy rövid, üvegcsörömpölő fegyverdörrenés hallatszott.</p>
            <p>Evelin minden ízében remegve nyitotta fel az ablakot.</p>
            <p>- Maga az, Álmos úr?</p>
            <p>- Én vagyok, - felelt rekedten a lovas. - Most már nyugodtan alhatsz, angyalom.
               Agyonlőttem a kísértetet.</p>
            <p>- Adja a kezét, édes jóuram.</p>
            <p>Álmos úr a vasrácsos ablakon át benyujtotta a kezét.</p>
            <p>Evelin lassan lefejtette a szőrös kesztyűt a kézről, aztán hosszasan, hálásan
               megcsókolta.</p>
            <p>- Köszönöm, - rebegte.</p>
            <p>Az éji köntös melege, a fészek-lágy csók simogatása, a leány rajongó kézszorítása, az
               éj illata megzavarták az időske lovagot. Lehajolt a nyeregből és fénylő szemmel
               nézett az ifjú nőre.</p>
            <p>- Angyalom, - rebegte elpirulva és megsimogatta a leány mezítelen nyakát.</p>
            <p>Álmos úr visszarántotta a kezét, rövidet káromkodott és megsarkantyúzta hosszúszőrű
               lovacskáját. Nagy farkasfogó ebek némán nyargaltak utána a felporzó hóban, mint az éj
               szelin­dekei.</p>
            <p>Evelin álmatlansága hosszadalmas volt.</p>
            <p>A nagyvárosi álmatlanok némi vigasztalást lelnek az uccai zajban, amely arról beszél,
               hogy másnak sem adott enyhet az éj; de faluhelyen kétségbeejtők az éjjeli órák,
               amelyek oly lassan haladnak előre, mint a szú őrlése. Az ember falon függő, régi
               családi képnek képzelheti magát, akinek kerekre nyitott szemmel kell nézni egyik
               nemzedéket a másik után. Suhognak az évek a széllel, az esővel, a tovamorajló
               viharral, a vándormadarakkal, sírgödör felett kenet­teljeskedő pap szavaival és
               megrokkant vállakkal, lerogyó paripákkal és vacokra került szép házőrző kutyákkal,
               egykor ifjú cselédlányokkal és foszladozó kerítésekkel, bús kutakkal és hervadó
               kertekkel... suhognak, messzire suhognak. Csak az álmatlan ember tartja nyitva a
               szemét, mint egy hulla, aki elfelejtett meghalni. A mennyezetről finom por szállong
               és elborít mindent, fénylő arcot és víg derekat, kedveskedő népeket, tavaszi
               mosolyokat, villanó fog­sorokat. A mulandóság összeomló öreg cseléd módjára guggol az
               ágy lábánál. Mind ritkábban nyúl a kéz a szomjatölő kehely után.</p>
            <p>A kakasok végre kukorékolni kezdenek.</p>
            <p>Megrendül az éj, mint egy foszladozó átok. A bolond madárnak kiáltására a lomha
               kárpit megrezdül. Hangok hallatszanak nagy messziségből. Mintha most értek volna a
               ház felé a vadludak, amelyek rejtelmes céllal, megfoghatatlan parancsra átrepülik a
               nagy sötét éjszakát, mint kóborló lelkek, akik másvilági hangokon beszélgetnek.</p>
            <p>De a kakasszóra megérkeznek azok a sohasem látott vándorló legények, akik éjnek
               idején halálos mozdulatlansággal állnak leskelődve az ablakunk alatt, gyilkosságot
               forralnak, a sze­mükben bűn és rémület, - de hajnal jöttével gyorsan felveszik
               eredeti alakjukat, magános fák lesznek a keresztúton vagy kalaplengető ifjú
               vándorlók, akik kis poggyászukkal, víg vándor­botjukkal, fürtös hajukkal és lelkes
               tekintetükkel zümmögve haladnak a messzi világba, hogy örömet, mulatságot, új dalt és
               frissen fellobogó szenvedélyt vigyenek az alamuszian várakozó házikókba; leülnek a
               konyhába és ennivalóért gyönyörűen hazudnak; segítenek bort deríteni, fát aprítani,
               ölésre kiszemelt hízót a fülénél fogva elkapni; megjavítják a negyven év óta hallgató
               zenélő órát és magukkal viszik éjszaka a kisasszony szívét és ártatlanságát. Ah, be
               víg és irígylésreméltó ezeknek a vándorlegényeknek az élete, akik kakasszóra mennek
               el a ház előtt az álomtalan éjszaka után! Mintha térdig érő zsebükből valami
               magocskát ejtenének ki az ablak alatt, s alig hogy tovább mentek, a magból sárgafejű
               napraforgó nő, gyorsan növekedik, hogy bekukkantson az ablakon. De odabenn, a
               kisasszony már oly csöndesen szendereg: Aladin a csodabarlangban.</p>
            <p>Evelin napközben nem mert arra gondolni, hogy éjszaka is lesz valaha. Jó gyermek és
               régi menyasszony módjára hallgatta Álmos urat, aki falusi gavallér létére bizonyosan
               elolvasott egy lapot egy régi könyvből, mielőtt a szigetről útrakelt, hogy a beszéd
               fonala meg ne sza­kad­jon.</p>
            <p>Álmos úrral friss téli szag jött a házba, mint a becsületes, mindennapi élet, hogy az
               embernek kedve volna gyorsan meggyónni mindent, ami idáig történt vele az életben,
               bűnt, betegséget, hitványságot, gyengeséget, elszántságot és keserűséget, gyorsan
               mondani mindent-mindent, hogy hamarább érkezzen meg a feloldozás, amely után
               felfrissülve, megfürödve, megjavulva lehessen elkezdeni a gondtalan, gondolattalan,
               önző és becsületesen nyujtózkodó közönséges életet. Átkozott kultúrát, lelketlen
               kéjt, raffinált fájdalmat és idegbajos táncot örökre elfelejte­ni. Csizmát húzni és
               fokhagymás kolbászt enni, együtt mosni a mosónőkkel a befagyott folyón nyitott léknél
               és piszkos kis gyerkőcöket háton, batyuban cipelni. Bőségesen enni és a hóra guggolni
               vándorcigánynők módjára, akik úgy tudnak szaladni, mint a tuzok és a berkekben,
               nyíresekben varjúfészkek alatt születnek és halnak.</p>
            <p>Evelin kistermetű volt és feketehajú. Szerette a piros színt. Otthon, a maga
               mulatságára cigányleánynak öltözött, kártyát vetett Montmorencynek és tíz gyereket
               jósolt a hervatag kisasszonynak.</p>
            
         </div>
         <div type="chapter">
            <head>
                II. A régi Evelin visszatér.
            </head>
            <p>Álmos úr egy napon meghalt.</p>
            <p>Ezt minden esztendőben megcselekedte, amikor Evelin kisasszonyt huzamosabb ideig
               látta s rátört a szerelem, farkasok kínja, szél üvöltöző zúgása. Ilyenkor hegedülni
               kezdett a szigeten a viharvert és szél madaraitól lakott házban. Pitykés, ócska
               fehérkesztyűben és régi kamásliban pompázó kis inasa elbújt a vackán. Álmos úr
               estétől reggelig hegedült a pulpitus előtt, mint egy Bessenyei korabeli testőr, aki
               halálos párbajára készülődik. Régi zenedarabokat játszott kézzel írott kótalapokról,
               amelyekre rózsákat és női arcokat rajzolt a kótaíró pihengető keze. Francia nóták:
               nagymamák ábrándjai. „Német diákénekek: vándorolgató magyar urak külföldi emlékei.
               Bécsi valcerok: ősapák könnyelműsködve rengő parókái. Lavották és Csermákok:
               otthonukba megtért, az élet céltalansága felett andalgó zenészek ábrándjai.”</p>
            <p>A zenélés alatt se nem ivott, se nem evett Álmos. Fekete frakkban, fehér mellényben
               és tánc­cipőben foglalt helyet a széken, őszi-kép csendességű arca, borongó avaron
               felejtett szeme, gőgösen összeszorított ajka nem egy színészkedő ember tulajdona
               volt. Valóban a méla, elcsen­desedett, megvető magyar úr volt, aki semmit sem akar a
               világtól, mint egy zugot, ahonnan száműzve vannak a kellemetlen, tornászó új emberek.
               Ahol csak kézmozdulattal, alig hallható szóval intéződik el az egész élet. Nevezik
               ezt melankóliának is, de mégis nagy­szerű emberi tulajdonság, mert királyi, mint a
               gőg.</p>
            <p>Ő ezeket az órákat úgy nevezte: eltávolodás az életből.</p>
            <p>Nem kellett nagyokat lépni magányosságából, hogy sikerüljön a művelet. A ház, amelyet
               egy bolond őse épített a bozontos, rejtett szigeten a sárgafaj elől, amely egykor
               elözönli Magyar­országot és Európát, a halál, az elmulás tanyája volt. Ezen a házon,
               ebben a házban semmi sem akart élni, mert az élet az unalmas, céltalan napok
               sorozata. Az egészben csupán az elő­készület érdekes: az elmuláshoz. Az esőcsatorna
               úgy hal meg, mint egy kiszolgált kutya. A szék megsántul, mint a nagyapa. Az almáriom
               szédülni kezd, mint egy kövér öregasszony. A lámpa bágyadtan világít, a fal leomlik,
               az üveg minden látható érintés nélkül eltörik, a szőnyeg hajzat módjára kopik, a
               háztetőn a kémény fáradozva leheli a füstöt, mintha ő is megunta volna az életet.
               Mindenki készül elmendegélni, mint a vándorlegények a csárdából, ahol megszokott lett
               a bor és kopott az ábrándból szőtt mámor. Az arcképek, amelyeket fiatalkori
               rajongással néztek egykor a falon, megsárgultak és szinte eltüntek a tekintet előtt.
               A szívben hordott ideálok, tarka hangzatok, magányos nyávogások, egyedül dúdolgatott
               dalok, rejtegetett szőnyeg módjára kiteregetett gondolatok az éjszaka halk óráiban.
               Könyvek sokat­mondásai, napszállatok hulló pora, reggelek kismacska módjára ugrándozó
               kedve... mind-mind eltávolodnak, mint a gyermek megunt játékszerei.</p>
            <p>Furkósbottal ront ki barlangjából a magánakvalóság, mint a remete, akit álmában
               megzava­rtak. A kedv fagypontra süllyed. A mogorvaság fekete fellegként huzódik az
               erdő felé. A szél vonít éjszaka, mint egy szörnyű eb, amelyet nem fog a puskagolyó.
               Az engedelmességhez szoktatott bútorok ellenséges szomszédokként megütötték a lakó
               térdét és könyökét. A tükör elhalványul a falon, vagy talán az arc, amely fanyaron,
               fanyalogva megnézi magái, mint egy pókhálós fotografiát, amelyet érzelmes kezek
               helyeztek egy temetői sírkőbe. A szem sötét­jében apró kis uszkáló pontok tünedeznek
               fel, csónakok, amelyeken a partról az öreg nagy hajóra szállítják búsképű hajósok a
               poggyászt és az utazót, a búcsúzó életet.</p>
            <p>A csöndes ember ilyenkor meghalt.</p>
            <p>A hegedű dalaiban elbúcsúzott mindattól, ami kedves és kellemes volt életében. A kis
               fekete kótajegyek sövényéből baráti arcok bukkantak fel. Zöld épületek, vadszőlős
               tornácok, nyujtózkodó ebek, messzire hangzott barátságos köszöntések, víg szemek és
               máslira kötött nyakkendők. Férfiak, pajtások, akik poharat emeltek nőért és hazáért.
               Fehér asztalok, hűvös lugasok, szép hosszú őszök, dércsipte falevelek,
               gyümölcsillatok és tájak, amelyeken boldog volt, anélkül, hogy akkor tudott volna a
               boldogságról. Hosszan ásító évek, jegenyefákkal sze­gélyezett gyalogösvények, fodros
               vízfolyások, játszi kéményfüstök, messziről csikorgó kutak, barna kapuk és ágyak,
               amelyekben gyönyörű csendeseket lehetett álmodni. Egy téli bunda­szagú utazás,
               majorána-illatú kocsmaszoba, deres ablaküvegekre írott női név és a frissen hullott
               hóban ácsorgás egy kis lábnyom felett. Karácsonyfák alatt fehérlő nők, húsos, puha,
               ölelésre termett lusta asszonyok, regényes lányok lengő harisnyakötői, vörös-csíkú
               szőke hajak és gyűrűs, hosszúkás kezek, amelyeknek az érintése egykor egyértelmű volt
               a boldog­sággal. Imakönyvek jellemző fohászai, feszületek a keresztútnál, nagydobos
               ünnepnapi misék a gyermekkorból, bohó séták a várhegyen, keménylábú kislányok és apró
               fülkagylók, ame­lyeknek tulajdonosaira már nem is emlékezett. Betegségek, amelyekből
               oly jó volt lábba­dozni, mint tavaszt lehelni, ébresztőóra berregésével jelzett
               hideg, kriptaszagú hajnalok, postakocsisok útszagú bő köpönyege és az útitársnő
               titokteljessége. Felejthetetlen ebek és nagy fák az udvar sarkában, furcsa
               öregemberek, piros őszi alkonyatok, kiáltó madarak és mese­mondó öregasszonyok... Az
               élet suhant tova a hegedülésben, amely után meghalt Álmos úr. Karosszékbe ült,
               olvasót csavart a kezére, lehunyta a szemét és meghalt, mert meg akart halni.</p>
            <p>A pitykés inaska lóhalálban ment jelenteni a bekövetkezett eseményt Evelin
               kisasszonynak.</p>
            <p>Evelin csizmát húzott prémes szoknyája alá, befogatott és szánon átkelt a téli
               Tiszán, csupán két nagy kutyát vitt magával.</p>
            <p>Az Álmosok mindig meghaltak a nőkért. Ezek az álmodozók, hidakon ácsorgók, nagyfejű
               fűzfák között sétálgatók, az ősz vörösbor-színeiben kis magános padokról merengők:
               most már olajban és cinóberben megfestve függtek a szigeti ócska házban, amelynek
               francia födelét oly sűrűn belepte a moha, hogy a gólyák leszálltak reá, mint a rétre.
               Csupa Álmos Andorok keskeny arca volt itt, mintha csak fél-kedvvel, bizonytalankodva,
               negyedrésznyire mindig árnyékban maradva jöttek volna a világra. Az igazi, a hatalmas
               alakjuk odaát maradt a túlvi­lá­gon, mint egy fejnélküli, néma vitéznek a komor
               testrészei. Ide csak a nőiességük ért el, mint egy virágszálnak a fehér bóbitája,
               amelyet benyujtanak egy nyitott ablakon. Ott gunnyasz­tottak a halott felett,
               szempilla-rebbenés, csodálkozás nélkül. Körülbelül száz esztendő óta a család minden
               férfitagja önkezével vetett véget életének. Ünnepélyesen, megfontoltan haltak meg
               ugyanazon betegségben. Nő miatt, szerelemből, boldog elhatározással, áldást mondva és
               hosszadalmas végrendeletet szerkesztve.</p>
            <p>A bolond Álmosoknak hívták őket.</p>
            <p>A családnak nagy kiterjedésű birtokai voltak valamikor a Felvidéken, amelyet
               bizonyára nem a gyengédség útján szereztek. Száz esztendeig vadásztak a gazdag
               özvegyekre, pénzes öreg­asszonyokra, nagy hozományokra az Álmosok, mint a ritka fajta
               kócsagokra a tiszai nádasok­ban.</p>
            <p>Ez volt a családnak a fénykora.</p>
            <p>Várromok, erdőségek, kastélyok jutottak birtokukba. Asszonyok átka, bebörtönzött
               hitvesek jajgatása, majd a másvilágra küldött feleségek bús és bosszúálló árnyéka
               kísérte az Álmoso­kat. A régi világban rövid úton bántak el az asszonyokkal. Vad
               tivornya ömlő mámora, szüzek piros vére, őrjöngő vadászatok tombolása altatta el a
               lelkiismereteket. A legtöbb kísértet ebből a korszakból maradt fenn a
               várkastélyokban. A szegény asszonyok mit tehettek egyebet? Fehér lepedőben sétáltak
               vissza a másvilágról és riasztgatták az unokákat. A kísértetjárás nem pusztán a nép
               fantáziájából nőtt ki, mint a kövirózsa a várfalon. Bagolyhuhogássá válott átkok,
               visszhangos sírboltok és rejtelmes, holdfényes erdők állnak a messzi multakban a
               magyar családok történetében. Nem is volt valami nagy ritkaság, hogy egy-egy brontesz
               férfi három-négy feleséget elnyúzott életében. Az öregek oly vígan nősültek, mint a
               fiatal férfiak. Lopták a nőt, ha másképpen nem ment. Az oltár lépcsőjéről a
               vetélytárs vére csurgott alá. Riadt, meggyalázott lányok takarták el a szemöket az
               esküvőn. És a tőr mindig kéznél volt, hogy azt valakinek a szívébe mártsák. A régi
               családi történetek mind hasonlítanak egymás­hoz. Az asszonyok akkor voltak a
               legboldogabbak, midőn a férfiak távoljártak és ők egyedül ringatták a bölcsőt. S
               maguknak választottak szerelmet.</p>
            <p>Aztán, a sok erőszakosság után fordulat támadt az Álmos-család történetében.</p>
            <p>Valami szőke boszorkányt loptak valahol, aki hegyi patak medréből hozta a szeme
               kékségét. Hajlékony volt, mint a nyirfa, midőn ezüstfényű. És úgy belekapaszkodott a
               férfiak üstökébe, mint az ördögszekér. Beszélgetni tudott a füvekkel, a vén fákkal és
               a keresztutakkal. Az állatok megértették a hangját. A szélmalom vitorlái megállottak,
               midőn rájuk fujt.</p>
            <p>Evelinnek hívták a boszorkányt.</p>
            <p>Evelin ráncba szedte a férfiakat ebben a családban, ahol a nőket ládába zárva
               tartogatták, mint az ó-ezüstöt. Gyanutlanul vette őt feleségül Álmos Ákos, a
               jelenlegi halott apja, a forradalom előtti években, mint harmadik férje egy ezredes
               és egy magasállású hivatalnok özvegyének.</p>
            <p>Evelin előbbi két férje egyforma végzetességgel párbajban esett el, mert ezidőtájt
               így is meg­haltak a férfiak. Az ezredes szívét epée fúrta keresztül, miután keserves
               féltésében párbajra szólított fel egy kóbor franciát, akinek nem volt egyéb
               foglalkozása, mint a Török Tsászárban a fáraóbank mellett üldögélni, vagy biliárdon
               mérkőzni becsípett sertéskereskedőkkel. A gyanus idegen szemet vetett egy párizsi
               táncosnőre, aki történetesen a Nemzeti Színházban vendégszerepelt. Esténkint
               otthagyta a játékot és kőszoborként, összefont karral álldogált véletlenül a páholy
               alatt, amelyet másodnapokon Sükray ezredes bérelt. A táncosnő a második és harmadik
               felvonások között lépett fel, tündérként előrelebegett a színpadon és földöntúli lény
               gráciájával lejtett egy saját találmányú táncot.</p>
            <p>- Ó, mint szeretem önt, asszonyom - sóhajtotta a páholy mellvédje alatt a kőszobor és
               történetesen az ezredesnére vetette a lángoló két szemét, amelyet pedig csak azért
               kapott teremtőjétől, hogy azzal Buzinkai (híres pesti kártyás) manipulációit
               ellenőrizze és sikerült csel esetén kezével jelentősen és észrevétlenül megkopogtassa
               a kártyás vállát.</p>
            <p>Az ezredes világosan hallotta a francia szavakat. Elég volt egy futó pillantást vetni
               neje örömtől felragyogó arcába, hogy gyanuja sötét keserűséggé váljék, holott eddig
               otthonukban, a mennyezetes ágyakban gyakran beszélgettek a bolond franciáról, aki
               reménytelenül sze­rel­mes a színpad hideg csillagába.</p>
            <p>Sükray nemes ember volt és katona. Halk hangon felszólította nejét a csendes
               távozásra, mielőtt a produkció befejeződne és ismét teljes fényben ragyogna fel az
               aréna. A tündértánc alatt ugyanis csaknem vaksötétség borult a nézőtérre, az akkori
               pesti szívtolvajok nem kis örömére, akik felhasználták az alkalmat és levélkéiket
               vagy szavaikat láthatatlanul hölgyeik­hez csusztatták.</p>
            <p>Evelin megrendülve kapaszkodott férje karjába, aki csendesen a lózsi hátterébe
               vezette. Midőn Evelin már az ajtón kívül volt, az ezredes történetesen megfordult és
               előre levont és összegyűrt fehér kesztyűjét könnyed mozdulattal, mint egy labdát, a
               francia lovag arcába dobta, aki a páholy alatt szokott mozdulatlansággal állott. A
               kesztyű érintésétől a gavallér megingott, mintha taglóval ütötték volna fejbe.
               Láthatólag elhagyta vére az arcát, szempillái fájdalmasan lezárultak. Kétségbeesett
               volt, mint Pest legszerencsétlenebb gavallérja. Csak akkor vette fel arca mindennapi
               hetykeségét, midőn a páholyajtó végleg bezárult Evelin s az ezredes mögött és a
               további színészkedés feleslegessé válott.</p>
            <p>Tíz esztendővel előbb vagy később a gyanus franciát az ezredes átadta volna a rendőri
               vagy katonai börtönnek, őrizet céljából a legközelebbi tolonc-transzportig. Ellenben
               éppen roman­ti­kus korszak volt, mindennap lehetett eseteket hallani a szalónokban a
               férfiak nagylelkűségéről és önfeláldozó szerelméről. A nők szerelmesek voltak a
               színpadi hősökbe és a legtöbb pesti dáma hajlandóságot érzett magában, hogy
               megszökjön az útjába vetődő táncmesterrel vagy muzsikussal.</p>
            <p>Az ezredes tehát megjegyzés nélkül tudomásul vette másnap délben a francia két
               hasonszőrű barátja szájából, hogy a szemtelen uracs, akit tegnap este a színházban
               megsértett, francia nemes ember, rokonságban áll Szent Lajos családjával, vagyonát és
               rangját a mult századbeli forradalom miatt nem élvezheti... Amint közönségesen a
               francia márkőrök és szélhámosok mondani szokták, akik bekalandozták egész Európát, az
               életüket rendesen egy német vár­börtönben végezték, mert a teutonok nem ismerték a
               tréfát.</p>
            <p>Az ezredes Asszonyfái és gróf Leiningen kapitányokat kérte fel ügyének gyors
               elintézésére. A tisztek kénytelen-kelletlen respektálták a francia vallomását, amely
               szerint a fegyverforga­tások közül csupán vívótőrhöz tud, holott ezredesünk görbe
               magyar karddal verekedne.</p>
            <p>Az akkori lovagias jogszokások azonban világosan rendelkeztek a megsértett fél
               javára. A tisztek mellőzték a hosszadalmas jegyzőkönyveket, mindketten csupán
               magánnaplójukban jegyezték fel az eseményeket, amely naplónak kivágott lapjai
               későbben teljesen felmentették őket a katonai parancsnokság előtt.</p>
            <p>Egy kora tavaszi reggelen volt a találkozás az ellenfelek között a városerdő azon
               részében, amely a mostani lövöldetér mögött terült el. Szándékosan választották az
               elhagyott helyet. Ezidőtájt ugyanis többször előfordult, hogy a nők, akikért a
               férfiak kardélre, vagy pisztolyra kiálltak egymással, behatoltak a Hétválasztó
               tánctermébe, vagy a kaszárnya lovardájába. Gyászruhában, sikoltozva vetették magukat
               a bajvívók közé és keserű-ízű színpadjeleneteket rendeztek. Sükray ezredes teljesen
               titokban intézte ügyét, de nem állhatott jót ellenfele diszkré­ciójáról. Különösen,
               mióta észrevette, hogy Evelin az elmult két éjszaka csak szimu­lálja az álmot a
               mennyezetes ágyban. Szíve hevesen dobog és olykor hangosan, önfeledten sóhajt. Az
               ezredes, ki bús gondolatok között, mozdulatlan feküdt a felesége mellett, egyetlen
               arcizmával sem árulta el, hogy tudomása van az asszony ébrenlétéről.</p>
            <p>Azon a végzetes, ködös reggelen is lábujjhegyen akarta elhagyni szobáját, miután a
               felesége fekhelye felől semmi nesz nem hallatszott. Midőn az ajtót csendesen
               felnyitotta, Evelin párducként vetette fel magát a habos, szalagos párnák közül.</p>
            <p>- Ó, a nyomorult... Hát meg sem csókol, mielőtt elhágy? - kiáltotta magából kikelve
               és most látható volt ónos, beesett, álmatlan arca.</p>
            <p>Az ezredes még egyszer nyugalmat erőszakolt sajgó szívére. Halk udvariassággal előbb
               az Evelin kezét, aztán a homlokát érintette ajkával.</p>
            <p>Az asszony vad, féktelen zokogással dobta vissza testét a párnák közé. A nemes Sükray
               Kamilló ezredes a Hunyadi-féle fehér parólisoknál: utoljára csendesen behúzta maga
               mögött a hálószoba ajtaját. Sükray ezredes fájó szívvel vette lépteit a városerdő
               felé.</p>
            <p>Bármit mondanak a lovagi-regények elkeseredett és dühös férjekről, akik gondolkozás
               nélkül megölik hűtelen nőjüket: az asszonyok csalása elsősorban fáj,
               szentimentálisan, gyáván, búsan... Csak azután jön a szégyenkezés, medve módjára két
               lábra emelkedő hiúság és a kivédhetetlen, dühös bánat.</p>
            <p>Sükray elhatározta, hogy a párbajban megöli a franciát, akinek minden valószínűség
               szerint titkos viszonya volt nejével.</p>
            <p>Ki ismerné a nők rejtélyes érzéseit, rejtettebb útjait, soha be nem vallott
               kalandjait? A szent Ceciliához hasonlatos drága úrnő, aki az estélyen harmatozva
               illatozik, délután talán a kama­rai erdőcskében járt a titokzatos lovaggal és térdén
               még látszik a hangya-marás... Üde, jószagú szája választékosan ejtegeti a keresett
               szavakat, amelyeket boldogtalan versírók vagy csapzott regényírók műveiből tanult,
               mindenkit bámulatba ejt szellemes társalgásával - míg egy órával az ünnepély előtt
               fékevesztett szerelmében talán olyan szavakat váltott titkos kedvesével, mint egy
               matróz-kocsma szolgálója... Az angolkisasszonyok és a nőneveldék kifogástalan
               maga­viseletre, illatos szerénységre és szemérmes táncra oktatják növendékeiket,
               amely dolgoknak nagy hasznát vehetni a nagyvilágban, de bolondul, boldogul,
               boldogtalanul, fogvicsorgatva szeretni mégis csak az elzüllött lovagoktól tanulhatnak
               az úrhölgyek, szemét-férfiaktól, akik uccanők kitartottjai is voltak. Vajjon melyik
               unatkozó asszony ne szeretne megismerkedni a szerelem misztériumával?</p>
            <p>Ilyeneket gondolt magában a nemes Sükray ezredes, amíg a párbaj színhelyére tartott,
               mert valamikor hadnagy is volt őkelme, amikor nem tartotta még oly szentnek a tizedik
               parancsot, mint mostanság, midőn az ő poharában illatozó virágszálat érintette a
               tisztátalan kéz.</p>
            <p>A bajvivók fekete selyeminget viseltek mezítelen testükön és a második menetnél a
               lángba­borult kedvvel támadó ezredes függve maradt a francia vívótőrön, mint egy
               bábaszarka a sövény tövisén. Az epée szívét szúrta keresztül s néhány pillanat alatt
               végzett a daliás férfival.</p>
            <p>A kapitányok komolyan felszólították a kóbor lovagot, hogy hordja el magát a
               városból, mi­előtt velük gyűlne meg a baja. A francia kijelentette, hogy ezt addig
               nem teheti, amíg az özvegy ezredesnétől bocsánatot nem kér... Felszólította az
               urakat, hogy mindaddig maradjanak a holttest mellett, amíg ő visszatér az
               ezredesnétől. S azután a legközelebbi úton menekül a városból.</p>
            <p>A lesujtott urak tanácstalanul néztek egymásra. A francia meglepő vakmerősége
               elnémította szavukat. A lezárt szemű holttest mellén indult csak meg újult erővel a
               vérsugár, mintha halottaiban is hallaná az ezredes a készülő becstelenséget.</p>
            <p>- Mennyi időre van önnek szüksége? - kérdezte végül Asszonyfái kapitány.</p>
            <p>- Körülbelül harminc perc alatt végezhetek.</p>
            <p>- Siessen ön.</p>
            <p>A francia felkapta szárnyas kabátját, fejébe nyomta köcsögkalapját és gyors léptekkel
               el­hagy­ta a viadal színhelyét. Valóban felkereste volna a szőke Evelint, hogy a
               húzódozó kapitá­nyok helyett elsőnek közölje vele a gyászhírt: erre nincsenek pozitív
               adatok. Evelin, aki egyedül beszélhetett volna a találkozás körülményeiről,
               hallgatott, mint ahogy a nők annyi találkozást az életben bölcsen elhallgatnak.</p>
            <p>Asszonyfái és Leiningen estélig őrizték ezredesük holttestét, mint Krisztust
               nagypénteken. Aztán kocsira tették a hullát és a cinterembe szállították. Evelin
               először vette fel a gyászruhát. Szőkesége, fehér nyaka, suhogó szoknyája, drágalátos
               kis keze csakhamar megszerezte neki második férjét is, Burman Paul urat, aki a budai
               helytartóságnál magas tisztséget töltött be.</p>
            <p>Burman úr ugyancsak agglegény volt negyvenötesztendős koráig, mint a megboldogult
               ezredes, akiért a főváros valamennyi templomában rekviemet mondatott már Evelin.
               Nyalka, szertartásos, élces férfiú volt Burman Paul, aki szívesen látott vendég volt
               az asszonyok körül a pesti előkelő polgár- és kereskedőházaknál. A férfiak e korban
               még titoktartók voltak, Burman úr egyetlen feledékeny pillantással sem árulta el az
               asszonyokat, akik valaha kedve­sek és kegyesek voltak hozzá. Csupán abból a
               körülményből lehetne egyet és mást következ­tetni Burman úr életmódjáról, hogy a női
               öltözködés titkait úgy ismerte, mint egy varrónő. Pontos tudomása volt a fehér
               harisnyákról, amelyeket a nagymamák fáradhatatlanul kötöttek, hogy leányaik mindig
               tiszta strimpfliben járjanak a budai hegyek között. Burman úr ismerte a pillangókat,
               amelyek a térd fölött foglaltak helyet és csak a holdvilággal kacérkodtak. A hosszú,
               cikcakos barchet-nadrágok szenvedélyes barátok módjára éltek az emlékezetében. Az
               éberlaszting-cipőket egyetlen fogással tudta levonni a nők lábáról. Tudott a
               monogramokról, amelyeket az ingbe, a szív fölé hímeznek és arra valók, hogy szegény
               lányok belevakuljanak. Hej, Pesten mindig választékosan öltözködtek az asszonyok. A
               szoknya széle habtiszta volt, a fodor elragadó. Bizonyosan mindig mostak és vasaltak
               a nők, mikor egyedül voltak.</p>
            <p>És ez a Burman úr, aki soha egyetlen szóval sem árulta el, hogy tudna tán még az
               amulettek­ről beszélni, amelyek a pesti nők ruhája alatt, a nyakban elrejtve függnek;
               aki selyem­párnács­kán aludt ebédután lövészuccai otthonában, amely párnácska női
               hajszálakkal volt megtöltve, amilyen emléket a nők csak annak adnak, akit nagyon
               szerettek; aki asszony-cipőket, elfelej­tett alsószoknyákat, felejthetetlen
               harisnyákat, vállfűzőket, zsebkendőket, kalaptollakat érzel­mes becsben tartogatott
               lakásán és a sárga selyemfüggöny mögött téli délután el lehetett ábrándozni a nőkön,
               akik valamikor szívdobogva, minden tagjukban remegve rántották meg a csengetyűzsinórt
               és első szavuk a komoly esküvés volt, amely szerint soha többé nem teszik be a
               lábukat ebbe a lakásba, mert meghalnak a veszedelemtől, a félelemtől... a szekrényből
               elő­került a nők pongyolaruhája, amelyet már régebben elhozott Burman úr... papucsban
               szalad­gáltak a vendégek és számon tartották B. P. fehérneműs szekrényét... oly
               boldogan telepedtek le a karosszékbe vagy a dívánra, mintha egész életükben ott
               akarnának maradni, végképpen elfelejtették az intézeti nevelést és a társadalmi
               illemet, dalolgattak, gyermekek módjára hancuroztak, elfátyolosodott szemmel
               nézegették Burman úr gyüjteményét, kézzel festett képecskéket, egy középkori mise
               jeleneteit... És sohasem árulták el a pesti asszonyok, hogy látták egymás emlékeit a
               lövészuccai házban.</p>
            <p>Burman úr olyan szerelmes lett Evelinbe, hogy a gyászév leforgását türelmetlenebbül
               várta, mint gyermek a karácsonyt és Evelin kívánságára megsemmisített minden emléket,
               amely a multhoz fűzte. Volt dolga a vén cserépkályhának, amíg az az egykor
               életrehevítő tavaszt, husvétot hirdető szerelmeket mormogva felégette, megemésztette.
               Csupán egyetlen kulcs maradt meg Burman úr hatalmas férfiasságából. Az ürömi orosz
               kápolna álkulcsa volt ez, ahová anno dazumal elcsalogatta a nőket, akik nem merték
               átlépni a lövészuccai küszöböt. Evelin a kulcsot magához vette egy féltékenységi
               jelenet kíséretében és Burman úrral való házasságának hatodik hónapjában már hasznát
               is vette a kápolna kulcsának, ahol a muszka hercegnő, az egykori nádorispánné ájtatos
               sírboltban feküdt.</p>
            <p>(Pesten kevés volt az ó-hitű nő, aki magába szállott volna e megszentelt helyen. A
               katoliku­sok, reformátusok, zsidók, akik a maguk templomaiban a szemüket sem merték
               felvetni, félvén Isten közelségétől, az orosz kápolnában bűnösség érzése nélkül
               andalogtak Burman úrral, a helytartóság magasállású tisztviselőjével. A budai hegyek
               több pesti kiránduló-hölgyet ismertek, akik korán reggel felkeltek, kocsira ültek s
               megbizható barátnővel Ürömre utaztak, ahol már várta a drága percet Burman úr és
               türelmetlenül vizsgálta a muszka pópa kegy­szereit.)</p>
            <p>Burman úrnak nemsokára alkalma nyílt tapasztalni, hogy Evelin ájtatos teremtés. Alig
               múlott el hét e szép tavaszon, hogy Evelin mellőzte volna az ürömi kirándulást.</p>
            <p>- Csak ott tudok jóízűen imádkozni, - mondá az asszony és Burman Paul úr
               csodálatosképpen nem kételkedett az asszony igazmondásában. A férjek saját
               feleségükről mindig valami emberfeletti önmegtartóztatást feltételeznek. A világért
               sem mernék elhinni, hogy az ő felesé­gük hasonlatos amaz asszonyokhoz, akikkel
               legénykorukban bőven dolguk volt. Burman úrnak bizonyos megelégedettség töltötte el a
               szívét, midőn neje Ürömre kívánkozott, hogy ájtatosságát végezze.</p>
            <p>Míg egy névtelen levél, amelyben Burman úr felismerte egyik régi barátnője
               kezevonását, felnyitotta a hiszékeny férj szemét. „Evelin polgári férje mellett ismét
               megkívánta a had­seregbeli tisztek fehér kabátját” mondta a levél, amelyet Burman úr
               eleinte elbizakodottan dobott el.</p>
            <p>- Persze, féltékenyek az asszonyok a feleségemre, - gondolta magában. - De most már
               elég volt a harapásokból, kínzó, titkos, félelmes szeretkezésekből, megcsalt
               férjekből, nyugtalansá­gokból... Elég volt az ügyefogyott asszonykákból, akik miatt a
               kötelet a nyakamon éreztem.</p>
            <p>Ámde a névtelen levél ismét felkereste Burman urat a hivatalában. Figyelmeztette a
               levélíró, hogy a nők mind sajnálják Pesten a szegény gavallért, akit egykor
               mindnyájan kedveltek. A szalónokban nem is említik őt másképpen, mint „a szegény
               embert”.</p>
            <p>Burman úrnak kivörösödött a halántéka.</p>
            <p>Midőn a harmadik figyelmeztetés is megérkezett, Burman Paul kiegyenesedett, mint egy
               jege­nye­fa; összeszorította az öklét és elhatározta, nem tűri, hogy tovább is gúnyt
               űzzenek belőle. Neje után lopózott, midőn az legközelebb az ürömi kápolna
               látogatására indult. És Evelint sikerült is tetten érni egy macskabajuszú
               vértestiszttel, aki oly áhitatosan térdepelt a kápolná­ban Evelin előtt, mintha az
               szentkép lett volna, amelyet még senki sem érintett.</p>
            <p>- Szegény szamár, - kiáltott fel Burman úr, és egyben arcába köpött Evelinnek.</p>
            <p>- Remélem, megboszulsz, - süvített villámló szemmel Evelin, és a becsületes
               vértestiszt csakugyan párviadalra hívta Burman urat.</p>
            <p>A viaskodás valóban megtörtént és Burman úr meg nem érdemelt halálával végződött. A
               városerdőben, talán ép azon a helyen, ahol az ezredes vére kiömlött az avarra, arccal
               elterült a földön Burman Paul úr, miután a vértes golyója homlokon találta. Fel kell
               jegyezni, hogy a magasállású hivatalnok igen nyugodtan viselkedett a párviadal alatt
               és szekundánsai előtt több­ször kijelentette, hogy ha meghalna a párbajban, halála
               feloldozás lesz számára, mert mindazokért a férjekért nyeri szomorú végét, akiket
               megcsal a hitvesük, akik pontosan végrendelkeznek.</p>
            <p>Minden vagyonát Evelinre hagyta, miután az utolsó éjszakáján Evelin bocsánatot kért
               tőle, bevallotta, hogy a névtelen leveleket ő írta, mert kételkedett férje
               szerelmében, kijelentette, hogy mindig csak őt (B. urat) szerette, mint a növény a
               termőföldjét, megvigasztalta, elő­készítette a halálra és sok örömben
               részesítette.</p>
            <p>Evelin tehát harmincéves volt, midőn azon bizonyos Álmos Ákos felesége lett, akinek ő
               negyedik hitvese volt.</p>
            <p>Álmos Ákosról - a mostani Álmos apjáról - annyit tudunk, hogy nyugodt, jóálmú, rendes
               emésztésű, egykedvű falusi gavallér volt, aki minden nagyobb lelki megrázkódtatás
               nélkül temette el három feleségét. Az asszonyok kelengyéjéből kiválogatta a
               használható ruhákat, cipőket, bundákat, ingeket s gondosan eltette a következő
               asszony részére. A negyedik felesé­gé­nél már fel sem huzatta újra a hitvesi ágyat,
               amelyben a harmadik asszony meglehetős kínos körülmények között kiszenvedett. Mérget
               ivott a szerencsétlen nő és a bábák, kenő­asszonyok mindent elkövettek, hogy a
               gyomrából eltávolítsák a növényt. A csúf tengeri betegség nyomai ottmaradtak a
               hálószobában, midőn az Álmos Ákos az elkényeztett Evelint Pestről vidéki kastélyába
               hozta. Evelin elájult.</p>
            <p>- Szegény feleségem - mormogta Álmos - bizony nem volt gusztusos elmúlása. A te
               hivatásod, hogy a házat rendbe szedjed.</p>
            <p>Evelin tűrte a verést is, mert vándorlegényekkel, parasztokkal, kóbor muzsikusokkal
               vigasz­talta magát, amit nyugodtan elmondott mindig az urának. Álmos Ákos ordított,
               mint egy oroszlán s napról-napra jobban szerette a feleségét. Az öregedő férfi
               kétségbeesett, álomtalan szerelme volt ez.</p>
            <p>Álmos Ákos úgy szenvedett, mint egy fajdkakas, amelyet megszárnyalt az orvvadász.
               Szél­járta, andalgó, ködfátyolával játszadozó Nyírségen ő volt a legboldogtalanabb
               ember. A férfiak nevettek rajta, a nők megvetették, senki sem sajnálta, csak az
               udvari bolondja, egy kicsapott deák, aki azelőttiben bizonyosan segédkezett az
               asszonyok temetésénél. Az öregek még emlékeztek, hogy Krucsay alispán leüttette a
               fejét hűtlen feleségének. Pipogyasággal vádolták; öreg már a legény, tüzes a
               menyecske, mondták a jóakarói; ki kellene verni a vár­megyéből az ilyen hitvány
               férfit, vélekedtek mások. Nem is volt soká maradása a homokon. Elbújdosott
               szégyenével ide a tiszai szigetre, ahol azóta az Álmosok laknak, miután vala­mennyien
               restelnék az anyjuk repedt sarkát. Kezet csókolt a feleségének, mert ide a magányba
               követte.</p>
            <p>De mi történt az erős, hatalmas férfival, aki belenevetett az asszonyok arcába, akik
               ő miatta hullatták könnyeiket? Mi okozta a változást e megvető férfiúnál, aki szóval,
               csókkal, simogatással fösvénykedve bánt az asszonyoknál; ünnepnap volt, ha észrevette
               gyengéd furfangjaikat, kedveskedő mesterkedésüket? A brontesz-ember megrokkant, mint
               a kapufélfa, amely idejét túlélte. Vörös szemmel figyelte felesége mély, egészséges
               álmát, leste az alvás közben elhangzó gyöngéd nyögdicséléseket, duruzsolásokat,
               sóhajtásokat, amelyeket fel­szí­vott a szívébe. Neveket szeretett volna álom közben
               hallani, amely neveknek a tulajdonosait másnap megöletné, megveretné, szurokban és
               tollban meghempergetné s így verné ki a határ­ból. De az asszony játszott álmában,
               mint egy komédiásné. Gőgicsélve nevetgélt és Ákos nevét rebegte fátyolozott hangon.
               Úgy ölelte meg a párnát, mint egy szerető izmos nyakat. Mindent ígérő szája csókra
               csucsorodott, mintha egy pólyásbabához vagy egy mézeskalács-huszárhoz beszélne.
               Muzsikált a lélekzetvétele, mint a kis verkli, amely a régi magyar házak komor
               ebédlőiben ezüstös hangon játszott bécsi valcereket. Kimondhatatlan gyönyörűségek
               áramlottak a nyakából, a vállából, kövérkés lábából. Drágalátos, ízletes, körte-édes
               szerelem, amelynek nincs szüksége arra, hogy a lehúnyt szemek más nők alakjait
               varázsolják az eleven helyébe és a bujkáló gondolatok távoli édes nők emlékeit
               idézgessék, mint a nyugalmazott testőr nedvesíti szájaszélét a szép királyné
               emlékével, akinél fiatalkorában szolgált. Az a szerelem áradt Evelin lábujjából is,
               amely mindenért kárpótol a földön. Gyönyör volt a hajában, amely barnán, üdén
               göndörödött nyakán, amely hajszálakért a régi korban a lovagok a szentföldről
               visszajöttek. A válla királyságokat ért. Egy csókjáért, öleléséért szívesen megy a
               vérpadra a szerelmes férfi, mert mindent megtudott, ami az életben titok és rejtelem,
               midőn e csodálatos nő felhagyott a vonakodással.</p>
            <p>Álmos Ákos, amíg Evelint elnézegette álmában, habfehérségében, barnaságában, hajlandó
               volt megérteni az ezredest és Burman urat, akik meghaltak ezért az asszonyért. Ah,
               szívesen áldozná ő is életét, ha Evelin megbocsátaná neki durvaságát, közönyét,
               gorombaságát, amelyet akkor alkalmazott, midőn e nő először belépett házába. De
               Evelin nem felejtett, nem engedett, kinevette a fenyegetéseket, szemrebbenés nélkül
               nézett a vadászpuska csövébe és vállat vont a kilátásba helyezett halálos ígéretekre.
               Nem rendült meg Álmos Ákos térdeplé­sétől, zokogásától, keserűségétől. Rúgott, mint a
               kanca, amelyet farkas támadott meg.</p>
            <p>Így aztán Álmos Ákos éjszakáit többnyire abban a nagy komor szobában töltötte
               egyedül, két gyertya között, amelyet azóta is laknak az Álmosok zordon kedvükben. Ha
               nem látta az asszonyt, inkább elbírta a szenvedést, amelyet ez a rendkívüli nő
               okozott. Francia enciklopé­distákat olvasgatott, Anglia történetét és Kármántól Fanny
               hagyományait. Ezek a könyvek ma is megvannak és a kellő helyen be van gyűrve a lap,
               ahol a szenvedő férfiú az olvasást abba­hagyta. Felvette a töltött pisztolyt és
               órákig nézegetett annak csövébe. Későbben - a második télen - inni kezdett, (előbb
               korai ősz könnyű felhőihez hasonlatos mámorú kerti borokat, amelyeknek elfogyasztása
               nyomán legfeljebb csak annyira látszik búsnak az élet, mint a rit­ku­ló rekettyés
               felett uszkáló borongás; majd aranyveretű hegyaljai borok következtek, amelyek Attila
               hármas koporsójába temették az élet elviselhetetlen szenvedéseit) - és ezután
               kísérte­teket látott. Ő volt az a Magyarországon ismerős típusból való falusi úr, aki
               egész nap részeg.</p>
            <p>Álmos Ákos tehát oly szomorúan élt, mint a tökkirály. Sohasem tudta elfelejteni
               felesége multját. A férfiak, akik az asszony életében nagyszámmal előfordultak, mint
               panoráma viasz­figurái álldogáltak a komor szoba sarkában, ahol Ákos úr borral
               hűtötte testi melegségét, fejetlen sárkányként vonagló lelkét.</p>
            <p>Sohasem tudta kitalálni, mit kellene tenni, hogy a felesége szerelmét megnyerje,
               holott életében, dalia korában, nemtörődömségében, rugalmasságában, esőt, havat,
               hideget megvető ifjúságában egy csoportnyi nőt szerencsétlenné tett. Jól
               összerugdosta a szívüket, ártatlansá­gukat, gyengédségüket. Élt a nők kegyében, mint
               a siket disznó a búzában. Unta ölelésüket, természetadta vágyakozásukat,
               szonett-hangjukat, keservüket. Bajuszt pörgetve, némán, egyetlen tekintettel
               férkőzött a sok nő képzelem-világába, pedig a fehérharisnyás falusi nők Istent és a
               poklokat félték. Ha megszólalt, a hangja a szív közepébe ért. A simogatása selyem
               volt. Szenvedélyes csókja felejthetetlen élmény. És éjszakánkint fel s alá járt,
               görnyedten, mindenben csalódottan Evelin arcképe alatt, amelyet egy vándorpiktor
               suttyomban készített - mert az asszony még olajban sem akart ura szolgálatában állani
               -, felnyögött, mint egy nyavalyás:</p>
            <p>- Miért nem szeretsz, édes feleségem, angyalom?</p>
            <p>Járt-járt az arckép alatt, mint egy holdkóros, egy éjszaka megszólalt az arckép, -
               vagy tán az eredetije suhant a borgőzös szobába:</p>
            <p>- Szeretni foglak, ha megölöd magad érettem, - felelt egy dudorászó hang Álmos Ákos
               pana­szaira.</p>
            <p>Az éjek később tanácsot adtak, hogyan hajtsa végre Álmos Ákos az öngyilkosságot.</p>
            <p>A sziget, ahol az emberek elől meghúzódott a féltett asszonyával (mintha rabolta
               volna a kin­cset), javában a tiszai kiöntések között állott. A távol messzeségben
               terültek el a Nyír gondo­lat­talan, egyhangú homokbuckái, sötétlő rekettyések aludtak
               a látóhatáron, mint reszkető özvegyasszonyok, a vadludak eligyekeztek e tájról az
               éjszaka sötét kárpitja alatt, mint mene­külő szellemek, akik búcsúzóul különös
               hangokon kiáltanak le a bús magosságból, mintha mindazokat magukkal hívnák, akiknek
               itt nincs boldogságuk.</p>
            <p>- Gi-gá! - mondják a rejtélyes, túlvilági madarak.</p>
            <p>Így hallja hangjukat a pákász fekhelyén, de aki szereti az élet csodálatosságait, az
               megérthet a sötétségből érkező hangban mindenféléket. Álmos Ákos azt várta, hogy a
               vadludak hívják őt a túlvilágra. Elmegy innen, mint fekete, csapzott, jégszárnyú
               vadlúd, messze, messze... És midőn már nem leli fészkén a tojó a gunárt,
               útrakerekedik ő is a hím után az égboltozat rejtélyes országútjain. Mire felkel a
               nap, de a földön még sötétség van, a magosság arany-tengerében úgy úszik párja után a
               madár, mint egy bús, aggódó hattyú.</p>
            <p>- Gi-gá! - kiáltja a túlvilágról Álmos úr és Evelin megalázkodva, engedelmesen utána
               talál az álmok országába.</p>
            <p>Tavaszodott, a Tisza környéke telve volt boszorkány-gőzökkel, mocsári lehelletekkel.
               Ákos úr a lápban töltött egy holdvilágos éjszakát, amikor világosan látta az ég
               fehérségébe nyúló laj­torját, amelyen a lelkek, mint apró homokszemek kapaszkodtak
               fel. A tavasz-éj csodálatosan ragyogott a varangyos föld felett. Ködök, párák, füstök
               úsztak felfelé a magosságba a lápból, mint megholt gyönyörű nők alakjai, akik
               kelletik magukat a holdsugárnak. A vízi-kígyó most hányja régi bőrét, a halak és a
               gyíkok a holdtól kölcsönveszik testük fényességét, a vén, hangtalan vízimadarak most
               esküsznek fogadalmat az örökös hallgatásra. A föld kitárul alant, mint a kagyló és a
               rejtelmes éj eljegyzi a magzatot, amelyet még nem látott emberfia.</p>
            <p>Ekkor következett el Álmos Ákos úr tragikus halála.</p>
            <p>A mocsárláz, amely a tiszai szigeten kígyó módjára osont be elpusztíthatatlan
               szervezetébe, bekúszott a torkán, a szemén, mint mérges füst, végképpen megzavarta az
               ekzaltált férfiú lelki­állapotát. Orvosilag akkor még érthetetlen módon: az
               úgynevezett malária, amelyet kinin­nel gyógyítanak, mint a legtöbb indiai betegséget,
               az őrültség alakjában lépett fel Álmos Ákos úrnál. Elkövetett cselekedetei legalább
               is azt bizonyítják, hogy a tragikus úr megháborodott a szigeti kúriában.</p>
            <p>Egy májusi éjszakán, midőn hosszadalmasan nézett a vörös holdba, amely gunnyasztani
               látszott a lápok szélén és a rekettyések közé ereszkedett, mint egy részeg király a
               pórleányok­hoz, megérlelődött benne a gondolat, hogy véget kell vetni szenvedéses
               életének. De előbb...</p>
            <p>Az őrültek nesztelenségével közeledett Evelin hálószobájához. A kegyetlen asszony
               éjszakára mindig elzárta a tölgyfaajtót törvényes férje előtt, bár az a bibliából is
               ráolvasta, hogy ehhez nincs jussa. Evelin vállat vont. Vajjon mi köze volna neki a
               bibliához?</p>
            <p>Ezen az éjszakán, mintha előre érezte volna a csodálatos asszony a történendőket,
               mint az időjárás változását a kisujjában, nyitva volt az ajtó és Evelin látszólagos
               mély álmából arra tért magához, hogy egy kéz nehezedik a nyakszirtjére, egy reszkető,
               boldogságában vonagló tenyér tapad a Vénuszéhoz hasonlatos dombocskára, amely a
               molett asszonyoknál a nyak­csigolya alatt fekszik és csodálatos kábelek,
               távíróhuzalok közlik innen a menyegző pillana­tait. Egy régi históriás-ének is
               emlegeti már az asszonyok nyakszirtjét, amely hely nemcsak a legkívánatosabb, de
               egyben leggyöngébb bástyája is a gyönyörű várkastélynak, amelyet női testalkatnak
               neveznek. Evelinnek olyan nyaka volt, hogy egyformán ráillett a nyaklánc és a kötél.
               A szép asszony-nyakak, melyek oly öntudatosak, mintha külön hattyú-életet élnének és
               szinte az agyvelő parancsolata nélkül végzik tündéri mozdulataikat, látnak, hallanak,
               beszél­nek, felemelkednek és megalázkodnak, már sok férfinak kergették a csizmaszárba
               az eszét.</p>
            <p>Evelin csak addig tűrte a simogatást, amíg az álom kiröpült az ablakon, mint egy
               madár. Aztán sziszegve kérdezte:</p>
            <p>- Miért költött fel?</p>
            <p>- Miért... - révedezett Álmos úr. - Mert el akarok tőled búcsúzni, édes jó
               feleségem.</p>
            <p>- Ezért nem hagy aludni?</p>
            <p>Álmos úr búsan bólogatott, mint éjszakában rekedt vándorló:</p>
            <p>- Ezért fiam. Az élet elröpül belőlem egy óra mulva. Hűtlen macska szökik el
               lábamnak, kezem­nek mozgásában. Jégverembe megyek lefelé sikos lépcsőkön s az ajtót
               becsapták a fejem fölött. Addig az óráig, amíg élek, boldog akarok lenni. Nem
               gondolkozni, nem félni, nem remegni, nem visszakapni a fejem a láthatatlan
               csapástól... Egy óra. Behunyni vagy kinyitni a szemem: és téged látni, érezni
               gyönyörűség, akinek kelyhéből sohasem ittam.</p>
            <p>Evelin bosszusan ráncolta össze a homlokát. Alattomosan nézett a szemöldöke alól a
               férfira, mintha méregette volna, mennyi hitelt adjon szavainak. Vajjon nem csapja be
               vándorló kintornás módjára, aki szomorú nótát játszik az ablak alatt, megríkatja a
               szíveket, felkölti a ház bús kísérteteit, míg magában nevet s a bort nyalogatja a
               bajszáról?</p>
            <p>Evelin komoly és elszánt nő volt. Még semmit sem követett el, amit utólag megbánt
               volna. Most aggódott, hogy megcsalják.</p>
            <p>- Becsületszavára? - kérdezte, inkább csak azért, hogy jobban átvizsgálja a
               helyzetet.</p>
            <p>Álmos úr meghatottság nélkül, szinte különösen bólintott, mint egy falábú ember, aki
               spiritusz­ban viszontlátja elveszett lábszárát.</p>
            <p>- Esküdjön meg a feszületre, - duruzsolt Evelin, miután semmi gyanusat nem észlelt
               Álmos úr magaviseletén.</p>
            <p>Álmos Ákos féltérdre ereszkedett. Evelin kinyujtotta a kezét a nehéz ezüstfeszület
               után, amely századok óta arra szolgált, hogy megbékítse, elnémítsa a haldokló
               családtagok átkozódását. Fegyvernek is beillett volna ez a feszület. Segíteni
               lehetett a túlvilágnak, ha valaki jól meg­lóbálta a súlyos ezüst tárgyat.</p>
            <p>Álmos kezébe vette a feszületet és érthető, csendes szóval esküdött a bolthajtásos
               szobában:</p>
            <p>- Én, Álmos Ákos, esküszöm a Mindenhatóra, Krisztus urunk hét sebére, hogy egy óra
               lefor­gása mulva nem leszek az élő-elevenek sorában, kinyujtózkodott halott leszek,
               aki sohasem tér vissza a túlvilágból.</p>
            <p>Evelin beleegyezőleg bólintott.</p>
            <p>Egy pillantást vetett az üvegszekrényében ingó óraműre, amelyen éjfélkor tizenkét
               apostol ment végig libasorban.</p>
            <p>Amely óralap kopott volt a sok várakozó, kétségbeesett, halálos pillantástól, amelyet
               már rá­vetettek a szemek, amelyek színes kavicsok lettek a Felső-Tiszában. A római
               számok el­halványultak, a mutatók bajuszai lekonyultak, a körbenjáró zarándokok
               megkoptak. De a szerkezet fáradhatatlanul dolgozott, mintha még nagyon sok
               tennivalója volna a földön, utolsó óráját mutatni sok szenvedőnek.</p>
            <p>- Mikor az apostolok jönnek, ütött az órája, - mormogta s elfújta a rózsaszínű
               gyertyát.</p>
            <p>Mi történt aztán Evelinnel, miután megtanította az első Álmost nőért, szerelmi
               örömben és búban meghalni? Mióta az Álmosoktól nem hiába kérdezték a kíváncsi
               nőcskék:</p>
            <p>- Tudna értem valami nagyot tenni? Meghalni?</p>
            <p>Evelin kilenc hónap mulva egy mélabús fiúcskának adott életet, akivel sokszor járt
               apja zöld sírhalmához, amely kívánsága szerint egy erdőcske szélén volt, fehér
               nyírfák között, mint Lenszkyné. A könyvespolcon pedig ma is ott fekszik az Anyegin
               (francia nyelven) s a kellő helyen begyürve a lap.</p>
            <p>A fiucska a keresztségben Andor és Zoltán nevet nyerte, mint Magyarországon ezidőtájt
               Szendrey kisasszony, Petőfiné után divatba jött ez a név azon mamáknál, akiknek gyász
               volt a fejükön. A nők, akik nem tartják meg az özvegyi hűséget, messziről megérzik
               egymást, mint a vándorcigányok; szalmaszálakból keresztet vagy egyéb jelt hagynak
               hátra az országúton, amerre bolyongtak; egy báliruha vagy egy kalapka különös
               viseletével tudósítják egymást, hogy férjükön kívül más férfiakat is kitüntetnek
               kegyeikkel. Sajátságos, de igaz dolog ez. A régmult világban falusi úrinők
               végigolvasták az estélyek névsorát, morzsa-bálok megjelentjeit s messziről tudták,
               hogy kinek akart tetszeni barátnőjük, ismerősük farsangi ruhájában. Evelin az
               Életképek és Hölgyfutár hasábjairól pontosan értesült a pesti eseményekről. Falusi
               remete­ségében is résztvett a főváros mozgalmas életében. Hosszú leveleket vitt a
               gyorskocsi. És a divatlapokból megállapította, hogy kinek kedvez az új divat Pesten,
               arcukhoz, hajukhoz mely kalapka illik. Ugyanezért rövidre nyiratta a haját, mint
               Petőfi özvegye; hegyeslábú íróasztalka szerelmet merengett; regényes naplót írt,
               amelyben boldogtalansága felett kesergett; sohasem jutott eszébe senki a régi férfiak
               közül; ellenben több levélben meghívta Lisznyai Kálmánt, a kor divatos költőjét
               falusi birtokára, kitekintett az ablakon, vajjon megérkezett-e a cifraszűrös; midőn
               ötvenéves korában tüdőbajban meghalt, a Fővárosi Lapokban azt írták róla, hogy szép
               lélek s nemes honleány volt, aki híven viselte az özvegyi fátyolt tragikus férje
               után.</p>
            <p>Ezek voltak ősei a halottnak, akit az élő, valódi Evelin meglátogatott a tiszai
               szigeten.</p>
            <p>A régi Evelin arcképe ott függött a falon életnagyságban s az élő Evelin az arckép
               alatt állott, - mintha megelevenedve kilépett volna rámái közül a festmény.
               Csodálatos hasonlóság volt ez. Mintha a rendkívüli nő, aki annyi bajt okozott jámbor,
               hiszékeny férfiak életében, úgy fűtötte a fagyos szíveket, mint egy máglya az erdő
               szélét, amelyet a didergő favágók körül­állnak, - újra kezdené elmult életét. Neki
               kétszer szabad élni, mert rendkívüli; s egyetlen élet alatt nem bírja végigcsinálni a
               teendőket, amelyek a földön várnak reá. Mintha visszafordult volna az örök nyugalom
               kapujából, mert észrevette, hogy tagjai még ifjak, szeme lobog és halott szívében nem
               aludt el a gyertyaláng. Visszatért, hogy még egyszer körülnézzen, új férfiakkal
               megismerkedjen, új pohárral igyon a szerelemből... Csak barna, dús haját hagyta a
               föld alatt. Midőn kibujt a föld alól, a kankalinokkal és szitakötőkkel, éppen sűrű
               rozsvetés borította a mezőket. Hogy haj nélkül ne legyen, koszorút csavart a fejére
               érett rozskalászból, vörös és szőke füvekből. Egy-egy csík barna volt hajában, mint a
               tigrisen a folt. A boszor­kányságot s a bűbájt az első holdvilágos éjszakán
               megtanulta, midőn a fák alvó lombjai között túlvilági lelkek suhannak tova, mint
               szárnyasegerek. A fiatal nyírfákból savó szivárog, amelyet megisznak a halvány
               nyírségi nők, hogy örökké hajlékony maradjon a lábukszára és késő vénségükben is
               fénylő térdekkel üljenek a seprőnyélen. A férfirontást sem kell e tájon külön
               megtanulni öregasszonyoktól. A vadmadarak kora tavaszi hangjai lopóznak a nők
               hangjába, mint furcsa melódiák a Nyírség muzsikájából. A költőkacsa meleg lomhasága
               érezhető a nők csipőjén. Nyurga napraforgók napimádó szeme a tekintetükben. A hajukat
               a szél szeszélyes ujjal boronálják, mint a fiatal vetést.</p>
            <p>Evelin, a régi Evelin arcképe alatt hosszadalmasan megállott s egyetértő pillantást
               váltott az ősasszonnyal; szívfájása elmult, mint a gyermek fájdalma, amelyre
               ráfújnak; nyomban meg­érezte, hogy különös hatalma van ebben a házban, hol mindenki
               tartozik neki engedelmes­ked­ni. Hazajött, a régi asszony örökébe, akinek még szinte
               látszik lengő szoknyája az ajtófélfák között. Csak követni kell a nyomot. A
               vándorpiktor primitív olajfestményén a hosszúkás, fehér kéz előremutatott, mint egy
               babonás jeladás mindenféle asszonyoknak, akik valaha e házba lábukat beteszik. Evelin
               követte az ujjmutatást. Álmos Andor, ősei példájára, már életében elkészítette
               jószagú diófakoporsóját és imára kulcsolt kézzel feküdt benne, frakkban, tánccipőben,
               udvariasan, mintha megbecsülné vendégeit, akik halottaiban fölkeresik.</p>
            <p>- Álmos - mondta Evelin -, hát itt hagytál engem? Hogyan élhessek én most már
               nyugodtan tovább, midőn hiába hívlak téged?</p>
            <p>A halott nem rezzent, pedig Evelin úgy dudorászott, mint egy vadgalamb.</p>
            <p>- Tudom, hogy meghaltál, valóban, komolyan, ünnepélyesen eltávoztál a földről,
               színészkedés és hazugság nélkül lehúnytad a szemed s nem tiltakoznál akkor sem, ha
               tíz métermázsa földet reád borítanának. De én mégis kérlek, hogy térj vissza, mert
               nem tudok én már élni nélküled.</p>
            <p>Így beszélt Evelin a halotthoz, mire az csendesen felült fektéből.</p>
            <p>Csodálkozva, de meglepetés nélkül nézett Evelinre, mintha egy kedves álom folytatása
               volna a leány.</p>
            <p>- Azt hiszem, nagy beteg voltam, - mormogta és lassan kiszállott a koporsóból.</p>
            
         </div>
         <div type="chapter">
            <head>
                III. A szerető, akit a vetőkártya mutat.
            </head>
            <p>Lakott Pesten a belső városban egy különös fiatalember, akinek fehér kamásliját,
               vasalt nadrágját és göndörített haját az esti órákban lehetett látni.</p>
            <p>Külsejében olyan volt ez a bizonyos fiatalember, mint egy régi amulettről való
               figura, amelyet vallásos öreg hercegnők és elcsábított polgárleányok viseltek a
               nyakukban. Régi divat szerint fésült barna fürtei, fáradt mosolya, többnyire bánatos
               pillantása és ruházkodása, amely ötven év előtti divatképekről készült, mikor
               romantikus férfiak jártak a földön: mind-mind azt a célt szolgálta, hogy a nők
               magukba zárják, szívükbe véssék a fiatalembert. Olyan finomnak és előkelőnek
               látszott, mint egy törvénytelen herceg. Vajszínű kesztyűiben, frissen beretvált
               arcával, mintha a Nemzeti Kaszinóba készülődött volna, holott csak messziről s
               megvető mosollyal látta a fiatal grófokat a Szép ucca környékén s magában hülyéknek
               vélte őket.</p>
            <p>Történetünk idejében éppen hontalan volt Kálmán.</p>
            <p>Az idősecske dáma, aki részben könyörületből, részben hervadhatatlan szerelemből,
               Ninon de Lenclos-ként magához vette a fiatalembert, ezen a napon vette észre, hogy
               aranyait megdézs­málták. Híres aranytallérok voltak ezek. Ninon fiatalkorában kapta
               őket ajándékba fejedel­mek­től és bíbornokoktól, angol hercegektől és
               trónkövetelőktől, akik a mulatságos és barátságos asszonyt meglátogatták. A
               földkerekség minden zugából hoztak királyok és királynék fejével ékesített tallérokat
               a fehérmellényük zsebében a gavallérok. Ninon, mikor egyedül maradt a képíróuccai kis
               palotában, kijelentette, hogy ő sohasem unatkozik, mert a legelőkelőbb társa­ságokban
               tölti napjait. Körülrakta magát aranytallérjaival s egyformán szól a monakói
               fejede­lemhez, mint Viktóriához. Ezeket a híres aranyakat dézsmálta meg Kálmán, aki a
               házban tartózkodása harmadik hónapjában természetesen álkulcsot készített a
               vasszekrényhez.</p>
            <p>Kálmán nem vette tragikusan a kidobatást. Ninon akkor bocsát meg neki, amikor ő
               akarja és miután felszereltette az új zárat szekrényére. Sőt minden valószínűség
               szerint Ninon keresni fogja, felöltözik kofának, mint özvegy Baradlayné a
               Jókai-regényben s bebarangolja utána a várost.</p>
            <p>Szokás szerint a Józsefvárosnak vette most is útját, ahol egy don-jonos merengő ház
               szürke­függönyös ablakai alatt naponként elsétált, meggyőződést szerezni arról, hogy
               a madár még nem tért vissza kalitkájába.</p>
            <p>A múzeum körül oly változatlanul álldogáltak a paloták, mint a római pápaság. Itt nem
               siet­nek az élettel, mert annak soha sincs vége. A családok vére kifogyhatatlanul
               csergedezik, szinte ugyanazok folytatják tovább az életet megifjodva, akik meghaltak.
               Ugyanazon alakok járnak a paloták belsejében, a lányok egyformán esküdnek meg a
               férfiakkal, a grófnéknak éppen úgy őszül a hajuk, mint az ősanyjuké. A kapuban
               ugyanazon nagyszakállú, kopasz, kesztyűs portások állnak a jól nevelt paripák feje
               elé, amíg ugyanazon vendégek elhelyez­kednek a batárokban. Múlnak a napok, vágyak,
               elérhetetlenségek nélkül. Legfeljebb a patika­szagú háziorvos ír fel néha egy
               receptet. A könyvek ugyanazon regényeket mondják. A gyermekeket nem igen keresztelik
               olyan nevekre, amelyek már a családban elő nem fordultak.</p>
            <p>Kálmán szerette ezt az előkelő világot. Ah, mennyiért nem adta volna, ha bepillanthat
               a grófnék lakó- és hálószobáiba! Vajjon mivel töltik napjaikat e földreszállott
               angyalok? Valóban úgy ápolják a lábukat, mint a táncosnők? Szerelmes-e a gondolatuk
               egy rézmetszetbe vagy egy fürge versbe? Hideg, közömbös, fénylő arcukat, különös,
               fodros hajukat, hattyú-nyakukat és fülcimpájukat hányszor vitte el emlékezetében
               Kálmán, midőn a hintó ablakán át szemügyre vette őket! A konteszek szobalányait is
               szívesen vette volna, mert bizonyosan azokat a harisnyákat és cipőket viselik,
               amelyeket úrnőjük nekik ajándékozott. Meg kellett azonban elégednie az inasokkal,
               akiknek beszélgetéseit sokszor elhallgatta Ivkov kis föld­szin­tes kocsmájában, az
               Üchtritz-házban.</p>
            <p>A madár még nem tért vissza kalitkájába és Kálmán elmerengett a vasrácsos kapu előtt,
               a homlokát a rudaknak támasztotta és tétován járta be az avarral fedett kis köralakú
               udvart, amely olyan volt itt, mint egy finom szelence, amelyben ifjú, jókedvű álmokat
               tartogatnak. Ez a francia kertecske, a fehér gloriett, a zöldszoknyás fenyők és a
               falakat befutó vadszőlők voltak azok, amelyek Evelint tavaszokon és őszökön a
               kalendáriomra emlékeztették. Kálmán néha úgy hitte, hogy komolyan, szinte halálosan
               szerelmes Evelinbe, meg fog halni érte, mint egy lovaghoz illik. S ezen az alapon
               rokonának, szövetségesének tekintette a kis francia kertet, amely a város legdrágább
               területén csupán arra szolgált, hogy növényzetével egy szép leányt
               szórakoztasson.</p>
            <p>Itt állt minden este a vasrácsos kapu előtt, mint egy vezeklő, akinek gondolataiban
               mindig ugyanaz a mult vonul el. Boldogságok tűnő felhői, remegő napfoltok a
               szőnyegen, búcsút integető víziók. Ez az óra volt az ájtatosság órája. Ha vallásos
               lett volna Kálmán: az alkonyati órában a ferenci barátok templomába fordult volna be
               a mályvaillatú belvárosi lányok után, mint komoly, előkelő urak, akik itt mindennap
               imádkoznak. Ha egyszer nyert volna a kockán a játékbarlangban, ahol éjszakáit
               töltötte, hajnaltájban a Rókus kápolnájába lett volna kedve betérni, ahol szegény
               apácák, mint sötét tenger partján a fehér sirályok üldögélnek a pad­sorokban és oly
               céltalanul imádkoznak, mint a madarak énekelnek. De Kálmán szerencsétlen flótás volt
               s már nem hitt sem az emberekben, sem Istenben; holott alig töltötte be huszon­ötödik
               évét. Ez avarral borított, elhagyott kert volt számára a megváltás és megtisztulás.
               Itt jutott eszébe, hogy valamikor ártatlan és ifjú volt; tavaszreggeleken megcsókolta
               az ecetfa virágát és úgy hallgatózott a messzi, mély, komoly őszi délutánra, mint egy
               szelid bölcsre, aki mindig csak jóságra tanít. Anyja és apja arca feltünedeztek az
               ösvényen - amelyet Evelin szentimentális tiszteletében érintett -, mint elhalaványult
               fotografiák, melyekhez hűtlen lett. A messzi, ártatlan mult búsan és szemrehányás
               nélkül merült fel előtte. Ó, ha egyszer hallhatna egy dorgáló hangot a multból! De az
               hallgatott, mint az imádott nő, akit felhevülésünkben, meggondolatlanul örökre
               megöltünk.</p>
            <p>Kálmán a Józsefvárosból andalgó és meghatott léptekkel tért vissza a Belvárosba, ahol
               sör- és pörköltszagú kis kocsmákban evett és züllött, de jókedvű, mindig bajban levő,
               de örökké reménykedő cimborák között töltötte idejét, akik mit sem tudtak szíve nagy
               sebéről. A paprikás ételek kimelegítették arcát, a habos sörök lehűtötték torkát, a
               zsírfoltos ujságból elolvasta a napi eseményeket, trágár és vicces történeteket
               hallott barátairól. Tűrhető, vidám s gondtalan kedvvel múlott el az este. Néha
               egy-egy uccainő felköltötte az érdeklődését, akinek pásztorórája után úgy érezte
               magát, mintha a halállal ölelkezett volna. És csodálkozott, hogy a többi sikátorokban
               bolyongó, fátyolos, rosszparfőmös nőket nem fogja karon a nyurga gavallér, akinek
               halálfeje alatt esárp van megkötve.</p>
            <p>Az éjfél már rendesen a játékbarlangban ugyanazon sápadt arcok között találta. A
               pincér vígan, frissen hozta a párolgó feketekávét, jó reménység sugárzott ravasz
               szeméből. A termek levegője még tiszta volt, a szőnyegeket nem mocskolta be
               szivarhamu. Az urak inge fénylett s nyájasak, derültek voltak, mint előkelő
               gavallérokhoz illik. Szertartásosan fogtak kezet, kedé­lyeskedtek a bankadóval,
               akiről pedig mindnyájan tudták, hogy hamisan játszik. A házi­asszony frissen
               megfésülve, gyémántfülbevalósan, kövérkés, enyhe kezeit csókra nyujtotta s jó, üde
               illat áradt a nyakából, félcipőjéből. A titkos ajtón egymásután eresztette be a
               jeladás után a komornyik a város különböző részeiből ideigyekezett játékosokat, akik
               híreket hoztak kávéházakból, színházakból, éttermekből, klubbokból. Eleven,
               irígylésre méltó élet folyt a szalonokban. A kabáton még jól esett a virág, amelyet
               egy női kéz tűzött oda az est folyamán. Szellemes és kellemes óhajtott lenni
               mindenki, amíg megszólalt a bankadó csengetyűje.</p>
            <p>Egy festett bajúszú, gondosan megberetvált és pomádés, ritkuló hajú férfiú volt a
               bankadó, akinek tar koponyáján úgy feküdtek a barna hajszálak, mint a téli fák fekete
               gallyai. Zöld vadászkabátot és macskanadrágot viselt, mint egy fővárosba huppant
               vidéki „gentry”. A hosszúkörmű kisujján nagy pecsétgyűrű volt, amelyet vehetett tán
               egy régiségkereskedőtől is. Mindenkivel pertu volt, mert ez a divat a kaszinóban.
               Kiülő, béka-szemeivel tetőtől-talpig végignézte a vendégeit, nyakkendőjébe
               borsónagyságú ékkő volt s rövid óralánca volt, mint a katonatiszteknek. Platinával
               borított és hamis fogai kékes ajkai mögött titokszerűen moso­lyogtak. Ez az ember
               soha sem gondolt arra, hogy odakünn tavaszodik... Nagy amerikai cipői voltak, fül- és
               fogpiszkálója ezüsttokban, aranyhátú bajuszkeféje, ezüst szivarvágója,
               szarvas­agancsból zsebkése, egyforma színű maroquin-bőrbe kötött notesze, tükre, kis
               és nagy pénz­tárcája, a hátulsó zsebében Browning-pisztoly, a kabátján alpesi-rózsa
               elefántcsontból, ami­lyent Ausztriában árulnak, egy százkoronás arany a
               mellényzsebében és tokbazárt borostyán­szipka, amelyet szivarhoz és cigarettához
               lehetett használni. Az A’Há nevű török cigarettából oly bőségesen és jóízűen fujta az
               édes füstöt, mintha az imént ebédelt volna. Ízlett neki az élet. Csak a halántékán
               dudorodtak gyanusan az erek. Talán még se fog az emberi kor leg­végső határáig
               felemelt kisujjal francia pezsgővel töltött poharat a festett bajusza alá önteni.</p>
            <p>(Kálmán, aki képzeletben még mindig a múzeumkert környékén merengett és édes,
               kimond­hatatlan leányszoknya-illatokat érzett a párolgó feketekávé szagában, annyi
               tekintetre sem méltatta a gyanus és urizáló társaságot, mint a hordárokat az
               uccasarkon. „Evelin”, ismételte magában nagyon sokszor, mint egy varázsigét, amely
               megvédelmezi minden veszedelemtől.)</p>
            <p>Mielőtt a bankadáshoz fogott volna a bajuszos, félszemre való üveget kotort elő a
               zsebéből, amelyet aranyrugó erősített a szemöldök alá. Ő már úr volt. Vajjon minek
               feszítené meg arcizmait a monokli egyensúlyozásával? A tekintélyt kölcsönző
               kristályüveg szinte önmagától helyezkedett el jobbszemén.</p>
            <p>Szerette francia nyelven mondani a játékhoz szükséges vezényszavakat, mint egy
               bálrendező a négyes figuráit. Ha a politikai pályára lépett volna, sok sikere
               lehetett volna az ujságok által ismételt jelszavak és mondatok fontoskodó
               hangoztatásával. Ellenben, adóhivatalnok volt egy alföldi városban, mielőtt nőül
               vette volna azon híres hölgyet, akinek pezsgőstermei voltak Pesten. A hölgy
               elhervadt, de ismeretségei kifogástalanok: csaknem minden könnyelmű embert ismert a
               városban szalónja révén. Elhatározták, hogy játékbankot tartanak és Zöld úr sohasem
               veszi fel többé a gérokkot.</p>
            <p>Semmi sem történt a világtörténelemben Zöld úr pesti megjelenésével. Csak egy
               gazemberrel lett több a városban, aki magyarországi vidéki úrnak adta ki magát,
               szemhunyorítás nélkül aláírt volna egy hamis váltót, lelkiismereti bajok mellőzésével
               kirabolt volna az országúton vásárosokat és jóízű horkolással aludt volna akkor is,
               ha egy-két embert el kellett volna tenni útjából. Ez a Pestre származott és itt
               grasszáló ál-„gentry” a legkomiszabb anyag a magyarság testében. Fertály-mágnás
               allürökkel lopnak és csalnak; s azzal vigasztalják magukat, hogy a zsidók miatt nem
               lehet boldogulni Magyarországon. Zöld úr típusa volt annak a magyar svind­lernek, aki
               folytonosan kortesbeszédeket mond önmagáról, bárgyú szekundánsokat szalaszt, ha
               sértve érzi magát és keményen pöffeszkedve néz szét a pesti horizonton, amíg emberére
               akad, aki beveri a fejét.</p>
            <p>A játékosok frakkos és szmokingos társaságában meg szokott fordulni egy kövér és
               koravén zsidó, aki valamikor sápot kapott Gusztitól, a mostani háziasszonytól, amíg
               annak pezsgős s egyéb szerelmi üzletei voltak. Akkor még Diamantnak is más nézetei
               voltak az életről, amíg a tőzsde, a kártya és az asszonyok bőven ellátták az élet
               szükségleteivel. A mulatóhelyeken, kártya­barlangokban első gavallér volt Diamant,
               híres táncosnőknek küldött virágot, kereszt­nevén szólította a fiákerest és az
               orfeumi portást. Víg ember volt, aki szívesen áldozott a baráti összejövetelekért.
               Sorsa azonban megfordult. Kopasz, ősz, sörtés és kövér lett. Asztma gyötörte,
               verekedett, ha többet ivott, adós maradt a főpincérnek, a tőzsdéről kiharangozták,
               szabója megtagadta a hitelt, barátai elhagyogatták, kártya és a turf nem állott
               szolgálatára. Ám ebbe és mindenbe belenyugodott, mert bölcs ember volt. Csupán ott
               volt még sebezhető, midőn más ember szerencséjéről hallott, akit magánál alábbvaló
               embernek ítélt. Sötét pir és gúnyos düh borította el az arcát, elhallgatva szívta
               szivarját, mély megvetését legfeljebb kézmozdulattal fejezte ki.</p>
            <p>Diamant utálta Zöld urat, mert adóhivatalnok volt s mert Gusztit feleségül vette s
               mert a rulettnél bankot adott s a nyereségből neki ritkán, az asszony közbenjárására
               juttatott.</p>
            <p>Ilyenkor reggelig kellett üldögélni a szalónban és világosan hallani a beszélgetést a
               szomszéd­ban, a vendégek távozása után férj és feleség között.</p>
            <p>- Te, Zöld, a Diamantnak kellene valamit adni - kezdte az asszony.</p>
            <p>- Akassza fel magát, - felelt a bankadó.</p>
            <p>- Úgy nézem, a kvártélyával is adós.</p>
            <p>- Menjen lopni, - javasolta Zöld úr.</p>
            <p>- De nézd... - folytatta az asszony és a többi szavakat már nem hallotta a virrasztó
               Diamant, mert Guszti duruzsolásra fordította a beszédet. Csak a házigazda felcsattanó
               kiáltása hangzott ki hozzá a szomszédba:</p>
            <p>- Én tartsam, mert valaha a szeretőd volt?</p>
            <p>Diamant magában búsan legyintett, de nem mozdult helyéről, mert bizonyos volt, hogy
               Zöld úr ezután sárgán, dühtől, gyülölettől bágyadtan néhány bankjegyet hoz a hajnali
               vendégnek.</p>
            <p>Diamant szeretett fiatalemberekkel beszélgetni, akikről feltételezte, hogy tisztelik
               őt tekinté­lyes multjáért. Így Kálmán mellé szegődött a szalonban, amíg az öreg inas,
               aki valaha márkőr volt Guszti leánykorában, bőven öntögetett az ingyen-pezsgőből.</p>
            <p>- Lássa, öcsém uram, Magyarországon kétféle ember van. A gróf és a zsidó. A többi nem
               számít. Se nem szoroz, se nem oszt. Ez a mi házigazdánk a nullák közül való, -
               beszélt a koravén, kövér ember, aki a legtöbb osztrigát ette meg Pesten. - A
               történelmi nemesség úgy viselkedett, mint a balek. Fizetett határidő előtt, mintha
               hitelét akarná megerősíteni. Negyven­nyolcban, vagy tudom is én, hogy mikor, odaadta
               az utolsóját, amije még volt, a nemesi kivált­ságát. Önként degradálta magát
               közemberré, holott, ha egy zsidó lett volna a társaság­ban, az bizonyosan felszólal:
               meghalok, de kergetni nem hagyom magam... Per, veszekedés, árverés nélkül fizetett a
               magyar nemesség a multakért; mit akar egy olyan náció, amely önként lemondott minden
               kiváltságáról?</p>
            <p>A szomszéd teremben már pörgött az elefántcsont golyó.</p>
            <p>Egyelőre Zöld úr pergette a rulett-masinát olyan szakértelemmel, mint egy kivénült
               monte­carlói hivatalnok. (Ha a gép rosszul végzi tennivalóját, elfoglalja helyét a
               nagyságos asszony, akinek gyűrűs, kövérkés kezei a játékosok átkozódásai között
               dobják a számot.)</p>
            <p>Sem Diamantnak, sem Kálmánnak nem volt tétje, - még öt koronás pénzdarab sem, -
               amellyel szerencséjüket megkísérelhették volna. Így nyugodtan és belsőségesen
               beszélgettek a szalón­ban, míg a játékosok zürzavaros lármája, az arany- és ezüstpénz
               csörgése úgy hangzott hozzá­juk, mint egy messzi tartomány ismeretlen hangjai.</p>
            <p>- Én árendás volnék valahol falun s nagyon boldog ember volnék, - folytatta Diamant,
               miközben jelt adott a komornyiknak újabb palack felnyitására. - Fiatal szolgálókat
               tartanék, akik segítenének a borhamisításban. A feleségem a szalmazsákba dugdosná a
               bankót. A betyárokkal jó barátságban volnék, vagy reájuk lövöldöznék a vasrácsos
               ablakból. Lovam, tehenem, gyerekem, szabadságom volna. Kék kötényben járnék és száz
               esztendős koromban fiatal leányt vennék feleségül. Szakállam volna, mint az apámnak:
               úr volnék, mint keleten az urak. Most csavargó vagyok egy nagy városban. Falusi
               kutya, amelyet a városba hoztak, hogy itt eltévedjen, mert otthon már nem győzték
               ennivalóval. Hát maga kicsoda, Végsőhelyi Kálmán öcsém?</p>
            <p>Kálmán csendesen legyintett.</p>
            <p>- Nem fogom magát párbajra kihívni, Diamant úr, akármit vág a szemem közé.</p>
            <p>- Mert maga csak urakkal verekszik! De ismeri-e az urakat, akik most Magyarországon
               vannak?</p>
            <p>Mielőtt Diamant tovább folytatta volna szavait, a kártyázó-szobából éktelen dühtől
               rekedt kiáltás hangzott. Valaki felordított, mintha tetten érte volna a feleségét.
               Fulladt, érctelen, gyilkosságot jelentő üvöltés hangzott.</p>
            <p>Kálmán talpra ugrott.</p>
            <p>Kövér barátja csendesen megfogta a karját.</p>
            <p>- Hagyja őket. Csak a gazemberek vagy a buták verekednek.</p>
            <p>Kálmán a kártyázó-szobában a következő épületes jelenetnek volt a szemtanuja:</p>
            <p>Egy frakkos úriember, akinek vörös karikák voltak a szemei helyén az italtól és
               felindulástól, üres pezsgős-palackot szorongatott a kezében és teli torokból
               fenyegetődzött, hogy beveri a bankadó hajszálakkal beragasztott koponyáját. Az
               izgalmas jelenet csak rövid időre akasztotta meg a játék menetét. A bankadó barátai,
               akik hóhérsegédek módjára álldogáltak Zöld úr háta mögött, élénk taglejtésekkel és
               önkéntelen kiáltozásokkal kísérték a bank nyerését, míg hullafoltok ültek vértelen
               arcukra, ha a golyó szerencsétlenül perdült, elérkezettnek látták az időt, hogy a
               szolgálatkészségüket és használhatóságukat bebizonyítsák. Egy pillanat alatt
               körülvették a hörgő játékost. Egyik illetlen magaviseletéről akarta meggyőzni, a
               másik gyors szóval bizonyította, hogy Zöld a legkorrektebb játékos, míg a harmadik
               fenyegetőleg emel­gette mészárosökleit a becsípett úr orra felé:</p>
            <p>- Ne zavarja a játékot! - kiáltoztak más alakok, akik jegyzőkönyvecskével vagy
               kartonlapocs­kával görnyedtek a zöldasztal mellett és halálos komolysággal jegyezték
               a számokat, amelyeket a golyó ütött.</p>
            <p>- Ki kell dobni, - ismételgette, mint valamely kabalisztikus mondást, egy pohos,
               disznó­kereskedő külsejű, sündisznó-szemű férfiú, aki éppen nagyobb tétet nyert a
               zérón.</p>
            <p>- Hallgasson már, ezredes, - szólaltak meg mások csillapítólag, míg összeráncolt
               homlokkal szemügyre vették az önkénytelen szünet alatt nyereségüket vagy
               veszteségüket.</p>
            <p>- Kérem, én azt hittem, hogy urak közé jöttem, - üvöltött az ezredesnek nevezett
               úriember, amire egy-két játékos kihúzta a manzsettáját: egy gunyoros, kopasz,
               pofonütnivaló ficsur feltette a monokliját.</p>
            <p>- Érdekes, - selypítette. - Az ezredes azt hitte... Érdekes.</p>
            <p>De vesztére szólalt meg. A feldühödött ezredes, miután a bankadót nem érhette el,
               egyetlen ökölcsapással az asztal alá sujtotta a monoklis figurát, mint aki régi
               haragjának végre szabad utat engedett.</p>
            <p>A gavallér halálsápadtan (szemüveg nélkül) kelt fel az asztal alól és a hátsó
               zsebéből revolvert vont elő, mint egy sonkacsontot.</p>
            <p>- Még csak az kéne! - kiáltott fel Guszti, a háziasszony, kedélyesen, szinte
               örömteljesen. És a revolveres gavallért a szomszéd szobába lódította karizmainak nem
               túlságosan nagy megeről­tetésével.</p>
            <p>A pillanatnyi csendet felhasználta Zöld úr, aki levette a monoklit és meglehetős
               ártatlan, sőt fájdalmas arcot vágott, (talán a ficsurt ért szerencsétlenség felett)
               és részvétteljesen felemel­kedett:</p>
            <p>- Uraim, nem babban játszunk. Azt hiszem, mindenkinek az érdeke, hogy a játék símán
               és rendesen folyjon.</p>
            <p>- A policáj elé való, ami itt történik, - csikorgatta fogát az ezredes.</p>
            <p>Zöld úr szeliden legyintett:</p>
            <p>- Az urak, - mondta tiszteletteljesen körülnézve - mintha legalább is Magyarország
               bánusai és zászlósai foglaltak volna helyet a rulettnél - mindennapi vendégeim.
               Tanuk, hogy itt a játék korrektül folyik. Különben is a rulettjátéknál a bankadó csak
               egyszerű közvetítő a játékosok tétjei között, - tette hozzá oktató hangon.</p>
            <p>- Aki engem ide bevezetett, azt az ígéretet tette, hogy a zéró nem számít - ordított
               az ezredes.</p>
            <p>Zöld úr füléhez emelte a tenyerét, mintha rosszul értette volna az ezredes szavait
               (holott már egy negyed órája ezen folyt a vita), Zöld úr csodálkozva csóválta a fejét
               és megbántott hangon kérdezte:</p>
            <p>- Hogyan gondolta ezt az ezredes úr?... És különben ki volt az a marha, aki ezt önnel
               elhitette?</p>
            <p>- Tragacs! - felelt komoran az ezredes.</p>
            <p>- Tragacs, - ismételte Zöld úr és szelíden hahotázott. - Nagy kópé.</p>
            <p>- Tragacs, - kiáltották a játékosok és gúnyosan vagy jókedvűen felkacagtak, mintha
               valami abszurdumot hallottak volna.</p>
            <p>Zöld úr megelégedetten ült vissza helyére, az ezredes dünnyögve szívta szivarját,
               csak vérbe­borult tekintete járt végig néha az asztalon. Tragacs, akit itt
               kinevettek, ezalatt hidegvizes borogatásokat kapott a szomszéd szobában Guszti
               őnagysága gyűrűs kezeiből. Ah, hogy csillogtak a rubintok, smaragdok, türkizek e nő
               csodálatos fehér kezén! Egy ilyen ápolt, puha, édesded asszonykezet Tragacs elbámulna
               egész nap. Ha egyszer felesége lesz, gyűrűkkel rakja meg annak ujjait, még ha lopni
               kell is érte.</p>
            <p>Diamant, aki Kálmán után a kártyázók közé besompolygott, zsebredugott kézzel
               álldogált Kálmán háta mögött. Az öreg ember megvetette ezeket a nyafka, ideges,
               hangos, szemtelen kártyázókat, akik nem tudták titkolni sem örömüket, sem bánatukat.
               Mikor még ő számottevő játékos volt, szemhunyorítás és panasz nélkül tették fel a
               kockára vagyonukat, - igaz, hogy imádkoztak is az otthonhagyott nők, midőn a férfiak
               a lábukat kihúzták a házból!</p>
            <p>Diamant szótlanul, lenéző mosollyal nézte egy darabig a játék perdülését. A
               szerencsétlen játékosok keserű, gúnyos pillantásával figyelte a nagyobb téteket,
               amelyeket a bank besöpört. Egyik-másik gavallér arcán már terjengett a halálos
               sápadtság; remegtek a kezek a pénz­darabok körül, miután már semmi nem sikerült;
               mások fétisként szorongatnak a kezükben babonás pénzdarabokat, mintha a revolver
               csövét melengetnék; a vállak meggörbedtek, mint sorscsapás alatt a táj; hideg arcokon
               a szerencse kunyorálása guggolt, mint az égett emberke kunyhója előtt; nyavalyatörős
               hangok jöttek a torkokból; mint ostorcsapástól az ebek, vinnyogtak fel a játékosok a
               bank egy váratlan fordulatától; egy rágottszájú, vonagló arcú gavallér céltalanul
               kiáltozta: „Gézám”, mintha már csak ennyi maradt volna az emlékeze­tében, a szemek
               szinte utánagurultak a talléroknak, aranyaknak, mint a szekér hátulsó kerekei; majd
               reménykedve néztek a bankadó előtt felgyülemlett pénzrakásra, mintha azt várták
               volna, hogy a piszkos bankjegyek közül felrepül egy fehér galamb és szárnyát
               összecsattogtatja.</p>
            <p>Az ezredes, aki időközben mindenét elvesztette, szótlanul, komor gondolatokkal állott
               s a frakk úgy lógott rajta, mint egy cirkusz-inason. A hóhérlegények a bankadó háta
               mögött egymásnak vetették a hátukat és boldogan nevetgéltek, kárörvendve sandítottak
               az ezredesre és titokban lökdösték egymást a könyökükkel, mintha a kifosztott
               játékosnál mulatságosabb látványt nem gondoltak volna. A cimboraság brutális és
               ostoba tréfákra hangolta őket. Egy öregúrnak megkopogtatták a fejebúbját, aki
               elmerült számításaiban. Az öreg bosszusan hátrafordult, mire a csinytevő leguggolt az
               asztal alá. A bohócjókedv mellett is állandóan mély tisztelettel és megadással nézték
               Zöld úr hátulját.</p>
            <p>- Ötven forint a zéróra, - kiáltotta egyszer az ezredes, mintha vízből hívna
               segítséget.</p>
            <p>Zöld úr visszakapta a perdülő golyót. Alattomosan, gonoszul nézett fel a halvány
               ezredesre:</p>
            <p>- Guba, - szólalt meg csendesen.</p>
            <p>Az ezredes azonban nem „gubázott”. Céltalanul keresgélt kopott erszényében. Egy
               forint sem volt abban, nem pedig ötven.</p>
            <p>- Guba, - ismételte Zöld úr. - Guba nélkül nincs játék.</p>
            <p>- Én ezredes vagyok, - harsogott erőfeszítéssel a katona.</p>
            <p>Zöld úr szánakozva legyintett, a játékosok kelletlen pillantásokat vetettek a
               kifosztott társukra, aki minduntalan megakasztja a játékot. „Már másodszor ma
               este.”</p>
            <p>Diamant karonfogta Kálmánt.</p>
            <p>- Gyerünk innen. Csak bajba keveredhetünk. Az ezredes bizonyosan váltót ír alá, hogy
               foly­tat­hassa a játszmát. Sokat láttam én már ilyesmit, - dörmögte a kövér koravén
               zsidó. - Okosabb volna reggelizni, már hajnalodik. Itt a Ferenciek terén tudok egy
               kis kocsmát, amely virradatig nyitva van. Legyen a vendégem.</p>
            <p>Diamant úr egy tízforintos csücskét mutatta a mellényzsebéből és biztatóan
               hunyorított.</p>
            <p>Hol szerezte a pénzt? Tán a háziasszony nyomta észrevétlenül a háta mögé dugott
               kezébe, amíg a szobán áthaladt ibolyaillatokkal és bálias frisseségben? Vagy talán a
               földön fedezte fel a bankjegyet, valamely kapkodó játékos széke alatt a sasszemű
               Diamant úr, aki sohasem szokott ücsörögni hiába a kártyaasztalok körül?</p>
            <p>Tíz forint nagy pénz volt. A csüggedt Kálmán felvidámult és csaknem kezet fogott ő is
               Diamant úr módjára a ravaszkás öreg márkőrrel, aki a titkos ajtón kiengedte őket.
               (Csak később jutott eszébe, hogy őt úrként vezették be ebbe a házba, amíg pénze és
               hitele tartott és Evelin be­parfőmözött bankjegyeit könnyű szerrel dobta egy
               numerusra a zöld asztalra, mert tudta, hogy a jóságos leány másnap is rendelkezésére
               áll rózsafa-szekrénykével. De Evelin azóta messze eltávolodott... A játékszalónban
               hamarosan észrevették üres zsebét, bármint titkolta azt Kálmán úr. A fiáker
               (természetesen hitelben) egész reggelig várta a Posta-uccában, a komor­nyik­nak a
               megszokott kétforintos borravalókat adta, vastag havannát rágott és unottan
               szem­lélte a játékot, míg a mellékteremben leereszkedő bizalommal szólította meg egy
               kis gavallér-kölcsönért a nyerő játékosokat, miután óvatosan körülnézett. Zöld úr
               héja tekintetét azonban nem kerülhette el és többé nem tartották fenn számára az
               asztalnál a tizes számú helyet.)</p>
            <p>A hajnali uccán egy borsószem nagyságú asszonyka és egy hórihorgas úriember
               sétálgattak, mintha esti korzó ideje volna.</p>
            <p>Diamant, aki mindenkit ismert a városban, megelégedetten dorombolt.</p>
            <p>- Így jár az, aki pénzért eladja magát a nőknek. X. megházasodott, de a törpét nem
               viheti, csak éjszaka a levegőre... Én agglegény maradtam. Pedig lehetett volna...
               Olyan pártit, mint Zöld, magam is csinálhattam volna.</p>
            <p>A belváros ósdi házain megjelentek a hajnal fényei, mint a rákosi temetőkből jövő
               lámpa­sugarak. Vízzé és porrá válott öreg belvárosi polgárok lopóztak vissza a
               lakásukba. Megara­nyoz­ták a kopott boltcégéreket. Diamant a világosodó ablakokra
               mutatott a magasba:</p>
            <p>- Ott alusznak a drága, tiszta, rendes emberek, boldog családok, érintetlen leányok.
               Ah, ha valamikor egy tisztességes nő szeretett volna. Ha egy ártatlan liliommal,
               fehérlábú égi­tüneménnyel összehoz vala sorsom, már talán régen a jezsuiták
               vörös-templomába járnék hálálkodni, nem pedig...</p>
            <p>Diamant megragadta a Kálmán karját és olyan ellágyulással beszélt, mint egy
               félbenmaradt regényhős. (Kálmán gyanakodva nézett rá, tán a pezsgő ártott meg neki,
               ám Diamant év­ti­zedek óta úgy itta a pezsgőt, mint a vizet.) A szeme szomorú volt,
               mint egy árnyéké. A hangja fájdalmas, függöny mögül hangzó gordonkáé.</p>
            <p>- Egész életemet rossz nők között töltöttem. Nem voltam hódító, csinos se, az
               erszényem is vékonyan eresztett, csak csendesen cigarettáztam és éjjel-nappal a
               társaságukban ültem. Foghegyről felelgettem, nem hajoltam le, ha ékszert, virágot
               elejtettek; ha sört itattam velük, boldogabbnak kellett magukat érezni, mint a grófok
               pezsgőjétől; néha egyfogatún kivittem őket reggel a panorámába, virslit hozattam,
               planétát húztam s ezért felejthetetlenül hálásak voltak. Este ott álltam leghátul az
               orfeumban, ahol a tapsoló pincérek szoktak, mégis észre­vettek. Néha egy szál virágot
               kaptak, a hajukba tűzték, vele táncoltak egész éjszaka, s reggel vízbe tették.
               Sportcigarettával kínáltam meg őket, mert tudtam, hogy az nekik mindegy, hogy mit
               szívnak. Délutánonként meglátogattam a lakásaikon, mint valami atyafi, aki látogatóba
               jön. Elmondták családi körülményeiket, szerencsétlen szerelmeiket, megmutatták a
               vőlegény arcképét és a balekek szerelmi levelét. Néha elejtettem egy tanácsot, egy
               megjegyzést. De többnyire szótlanul cigarettáztam és komolyan figyeltem a
               vetőkártyára. Látszólag beleegyez­tem a babonáikba, bólintottam, midőn a hűtelen
               barátnőt szidalmazták, vagy undorukat fejezték ki az élet egyformasága felett.
               Feltettem a szemüvegemet - fekete csontkerettel -, midőn a szerződéseiket
               megmutatták, kitanítottam őket a vallomásra, midőn a rendőrséggel volt bajuk. Nem
               mondtam soha, hogy csinosak, hogy szeretem őket, csak ültem, üldögéltem, fújtam a
               füstöt, szemlélődtem, csendes, nyugodt, okos voltam. Így hódítottam meg a dívát s
               virágárusleányt. Nem kellettek se testemnek, se lelkemnek, mert mindig valami másra
               áhítoztam, amelyet sohasem érhettem el.</p>
            <p>Így szólt Diamant és a meggyfapálcájával a szürkülő ablakok felé mutatott.</p>
            <p>- Oda... oda... Ahol pirosterítékes abroszon együtt reggelizik friss kávét a család
               és a ház leányainak jácint-illatuk van, mielőtt megmosakodtak volna: a csóktól,
               amelyet ablakuk cserepesvirágaival korán reggel váltottak. A kezük fehér és átlátszó,
               jól áll benne a zöld kis kanna, amelyből virágaikat öntözik. Néha egy csepp víz az
               arcomra esett... Ennyi volt az egész ismeretségem a tiszta, ártatlan hajadonokkal. A
               babos kendőjüket, a vizes kefével hátrasimított hajukat, fülkagylójukat, az
               elhalványodó meg felpiruló korálkövekkel, pihés nyakszirtjüket, hidegvíz-hűvös
               arcukat, Istenbevetett homlokukat, melankólikus halántékukat, merengő huncutkájukat,
               lemondó, kíváncsiságnélküli orrukat és ajkukat, amely mindig egy­máshoz van tapadva,
               mintha csak egyszer, először szólalnának meg, a nászéjszakán: - mindezt sohasem
               láttam közelről, csak elképzeltem a virágillatot, amelyet lehelnek. Ártatlan, szelid,
               templomjáró fehérlábú nők ismeretségére vágyódtam mindig, és színésznőket, meg
               bukfen­cező ledéreket kaptam az élettől. Ha egyszer egy tiszta leánytenyér
               megsimogatta volna a hom­lokomat: mingyárt más ember lett volna belőlem. Ha csak
               egyetlenszer vettem volna észre, hogy odakünn husvéti reggel van, a szívem pedig
               szerelmes egy tavaszi nőbe: más utakon jártam volna. Soha egy tiszta nő nem
               mosolygott reám s nem fogott velem kezet, nem törődött a lelkem üdvösségével... Csak
               lábujjhegyen álltam táncosnők petyüdt viganója mögött. Ezért nem vittem semmire sem
               az életben. Maholnap ötvenesztendős vagyok s fel­fordulok, mint egy kutya.</p>
            <p>Kálmánnak egy hang dudorászott a torkában, mint egy zsoltár, amelyet mingyárt
               énekelni kell, amint az orgonista jelt ad:</p>
            <p>- Evelin, Evelin... Tiszta, szűz, jó Evelin.</p>
            <p>De hallgatott, mert ő volt egyetlen kincse az életében.</p>
            <p>A szerelmesek, ezek a furcsa filkók az élet kártyajátékában, voltaképpen minden más
               férfit alsónak néznek.</p>
            <p>Amíg Diamant úr elmerengett eliramlott életén, mint a tökalsó, Kálmán hetyke szívvel
               és könnyed megelégedettséggel gondolta magában, hogy a nő, akinek fajtájáról a bölcs
               kövér ember ábrándozik, az tulajdona.</p>
            <p>A panasz és keserv úgy hullámzik a boldog szerelmes fülében, mint a fodros haboknak
               költői játéka.</p>
            <p>Milyen szamárnak látták egykor Magyarországon Kisfaludyt, midőn kesergő szerelmi
               lantját megszólaltatta! Kéklő Badacsony és merengő bárányfelleg csak néhány, hasonló
               szívben éb­resztett bánatot. Kevesen gondoltak arra, hogy a ringlótos, szőlőhegyi
               erdőn egy boldogtalan dalia lépeget és az egész életet, világmindenséget egy
               leányszempár szeszélye szerint ítéli meg.</p>
            <p>Sőt egyik szerelmes férfi mindig kész kinevetni a másikat, - ugyan kinek jutna
               eszébe, hogy az ő érzelmein kívül vannak más cifra repkények is, amelyek a szíveket
               behálózzák? A sze­re­lem valami igen nevetséges és gyermekes játékszer, amíg az
               másokat mulattat vagy gyötör.</p>
            <p>Bohócpúder felebarátaink arcán.</p>
            <p>Hosszú fácántoll, amit féleszűek a kalapjuk mellé tűznek.</p>
            <p>Lyukas mogyoró, amellyel a gyermekek és öregek durákot játszanak.</p>
            <p>Mindenki nevetséges, aki szerelmes.</p>
            <p>A szemérmetlenek beszélnek arról, hogy a falra másznak kínjukban egy nő miatt. Ezért
               a lirikus költő tulajdonképpen ellenségek között jár, mikor bolondságait
               elhegedűlgeti. Ha pedig egy mély, megtermett, serhangú s tüskés, testi nyavalyáktól
               amúgy is szenvedő férfiú beszélget a szerelemről, a fáradt szájszélek közé inkább
               illenek trágár vagy megvető szavak, mint panaszkodó rím...</p>
            <p>Kálmán megfogadta ezen a hajnalon, hogy soha többé nem beszél komolyan a szerelemről,
               csak magában dudorássza, mint az őszi bogár énekel egyedülvalóságában a nádasban,
               hogy: „Evelin, nagyon szeretlek.” - Kálmán férfias fiatalember volt, aki az élete
               megmentése árán sem mondta volna el hangosan azon dalokat, amelyeket a tenoristák
               mindennap elfujnak a világ négy táján (s a nők sohasem unják meg őket hallgatni).</p>
            <p>- Szakrament! - kiáltott fel hirtelen Diamant úr, miután gondolatban egy vagy több
               belvárosi kisasszonnyal esküvőt rendezett a barátok templomában és még abba is
               beleegyezett volna, hogy a leányka hosszú, cikcakos nadrágot viseljen, amilyent a
               gellérthegyi búcsúkor hordott a nagymama, sőt talán az lett volna egyetlen vágya,
               hogy a felesége saját kezével kösse a haris­nyáját, mint azok a férfiak szeretnék a
               világ rendjét helyreállítani, akik táncosnők cipőjéből kotyvalékot ittak.</p>
            <p>- Szakrament, valaki leöntött az emeletről...</p>
            <p>Zöld, tollas vadászkalapja valóban gyanus folyadéktól lett nedves itt, a hajnalodó
               belvárosi uccán. Odafent halkan zárult egy fehérfüggönyös ablak a második
               emeleten.</p>
            <p>(Könnyű lett volna elképzelni a fehér kezet és a csipkés éjjeli öltönyt, az álmatag
               arcocskát, a váll havát s az alvástól ezeregyéjszakai narkózisba összeállott hosszú
               szempillákat, párnába sóhajtott hangokat, harisnyalehúzása közben éji pille módjára
               szállongó gondolatokat, hom­lokra hintett hímporát az édes ábrándozásnak, elárvult
               kezecskéjét egy alvó nőnek, a selyem­paplan alól kikandikáló sarkot, amely a szüzet
               álmában megcsalja, midőn szemérmetlenül mutatkozik a hajnali világosságban, - de
               Diamant már túl volt a szerenádos hangulaton; rövid káromkodások kíséretében
               magyarázta Kálmánnak, hogy laknak dühös agglegények a Belvárosban, akik vízzel
               leöntik az emeletről a későnjárókat, mert nem tudnak aludni a néma városrészben
               felhangzó lépésektől.)</p>
            <p>Ilyen körülmények között érkeztek a Veteránhoz, amely ama ritka éjszakai kocsmákhoz
               tartozott a Belvárosban, amelynek engedélye volt a policiától a reggelig való
               ébrenléthez. Bár a kocsmacégér egy Miksa-császár korabeli, mexikói önkéntesnek
               öltözött kalapuccai ház­mestert ábrázolt, a megfelelő tollakkal, kardokkal s egyéb
               jelvényekkel, éjszaka itt nagyvilági élet folyt.</p>
            <p>A bolthajtásos helyiség egy barátok terén lévő háznak volt a tartozéka, nyomdászok,
               ujság­írók, ledér nők és egyéb éjszakai búsak ütötték fel itt sátorfájukat, mint az
               ördögszekér, meg­akad a mulandóságot fütyörésző őszi szélben a temető garádjában. Az
               elhibázott életek úgy foglaltak itt helyet, mint a viharvert vándorköpönyegek
               száradnak az útszéli kemence oldalán. A vendégek, midőn beléptek a sűrű éjszakából a
               mámorszagú, dohos kocsmába, odakint a fal mellé támasztották a keresztfájukat,
               amelyet idáig cipeltek. Még egy órahosszat örülni, kiabálni, asztalt verdesni,
               okoskodni, esetleg egy nótát énekelni betértek ide, mielőtt álomra hajtanák a
               fejüket, amelyből talán nincs is felébredés. Köröskörül a nagy városban, ezeréletű
               Pesten alusznak az emberek. Nyögnek álmukban, lutriszámokkal, fehérlábú
               növendék­lányok­kal, lidérces boszorkányokkal, másnapi gonddal, hamuvá lett pénzzel
               álmodnak, mintha vala­mennyien elszöktek volna a városból egy messzi tartományba
               éjszakára. Az alvók nem fizet­nek adót, nem perlekednek, megbékülnek, kinyujtózkodnak
               és csodálatosan hallgatnak. A város ezer hangjából, érzéséből, vágyából csupán a
               Veterán vendégei maradtak ébren. Ha az alvók többé nem ébrednek vala öntudatra, a
               Veterán vendégeire marad Budapest képviselete, mert gondtalan vidámsággal, nyitott
               szemmel töltötték az éjszakát, amikor eljöttek az ark­angya­lok, hogy elpusztítsák a
               házak lakóit, amely házaknak kapui bárányvérrel voltak meg­jelölve.</p>
            <p>Itt ültek, boroztak, söröztek, frissen főtt húsokat, gyomorcsiklandozó halakat
               fogyasztottak azok, akiknek semmi közük sincs a város nappali életéhez. Önként
               száműzték magukat az éjszakába, mert nem találtak nappal olyan arcot, amelybe érdemes
               volna belenézni. - Akik e kocsma nélkül kénytelenek lettek volna: bűvös vadászok,
               fagallyakon nyargaló kísértetek, országutakon elsuhanó vándorlók, háztetőgerinceken
               elmosódó holdvilágfoltok, kutyaszo­rítók­ban rekedt kapualatti árnyékok, a hold körül
               bódorgó, eltévedt füstkarikák, csillagsuga­rakból ellengő porszemek, az öngyilkos
               ágya lábánál álldogáló rábeszélők, szélhámoskalpagú patkányfogók, álmatlan
               szűzleányokhoz belopózkodó kerítő-gondolatok lenni. Ültek és szakállukat a korsóba
               mártották, mint felszabadult, régebben elvarázsolt lelkekhez illik, akiknek már nincs
               semmi tennivalójuk éjszaka a városban. Hóhérok és áldozatok, vacogó bűnösök és jámbor
               csónakosok verődtek össze az éjszaka oltalma alatt. Akikre meleg ágy, hű asszony,
               tiszta csók, érintetlen lábikra várt, azok már zümmögve elrepültek, mint a szitakötő
               száll látszólagos céltalansággal a napsugár felé.</p>
            <p>Az elkeseredett, bús korhelyek tisztelték Diamant urat, akinek alakjáról legalább is
               annyi keserűség nézett alá, mint az egyiptomi piramisokról. Külön asztalt szorítottak
               a búsko­molynak, aki néhány kocsiskülsejű férfiút keresztnéven üdvözölt, miután azok
               köszöntötték.</p>
            <p>- Leveshúst... És ha volna egy velőscsont, - mondta Diamant, hivatalos komolysággal a
               vékonypénzű kocsmárosnak, mint ha a konyha ellenőrzése végett töltötte volna ébren az
               éjszakát.</p>
            <p>A fogak még alig kezdték megdolgozni a húsokat, Diamant csupán egyetlen korsóval
               hajtott fel az árpaléből, midőn egy távoli pontra szegezte a szemét, midőn felpattant
               az üvegajtó, amely a párákkal el volt függönyözve, mint a purgatóriumban a női
               osztály.</p>
            <p>Elegáns, friss, jószagú volt, mintha egész éjszaka tükre előtt ült volna s nyomban
               pótolná az elszállott eszenciákat. Lengett, libegett, mint a tönkrement játékos
               képzeletében a gyönyörű nő, akit megvehetett volna, ha szerencséje másként fordul.
               Egykori ifjúsága, amely beteg fecskeként meghalt az afrikai partokon, erre az
               éjszakára visszatért. A szerelemféltő, tigris­fog­sorú, a vajudásnál jobban szenvedő
               asszony volt. A hegyek mögött lebukó véres nap­korong volt, amelynek tükrében birokra
               kelnek az ikrek: a hold nyurga, széljárta, tilinkózó leánya és a nap kovácslegény
               fia.</p>
            <p>Az egyik szeme bandzsított, mintha ott kiáltoznának vasrácsos ablakaik mögül a
               halálraítélt foglyok: szerelem, ifjúság, dal és könnyelműség.</p>
            <p>A másik szeme mereven szegeződött Végsőhelyi Kálmánra, mint az aranyhegyű nyíl, amely
               centrumot keres.</p>
            <p>Kálmán megbénultan nézte a turnér, a strucctollas-kalap, az édesded parfőm és a
               gondtalan élet szilaj felvonulását, mint egy vén cirkusz-paripáét, amelyet holnapra
               tán halottaskocsi elé fognak.</p>
            <p>Diamantnak azonban helyén volt az esze.</p>
            <p>A berepülő hölgy elé sietett s zsírosan, templomatyásan, mint egy falusi nagybácsi
               meg­szó­lalt:</p>
            <p>- Asszonyom, ez a hely méltatlan...</p>
            <p>- Ott akarok lenni a jegyesem mellett, - felelt Ninon, mint aki sokszor átgondolta az
               álmatlan éjszakán mondanivalóját.</p>
            <p>- Ez a kocsisok klubja, - ismételte Diamant meglehetős energiával s némi asztmatikus
               hang­súllyal. - Mi, férfiak, mehetünk a hullaházba is, ahol agyonvert nők
               mulattatnak. De ön, elő­kelő hölgy, akinek kezet szoktak csókolni Pesten.</p>
            <p>- Voltam, - rebegte Ninon, - míg ez a férfi tönkretett.</p>
            <p>- Gyerünk, asszonyom, - felelt Diamant kíméletlenül s nyomban karonfogta az ájuldozó
               nőt.</p>
            <p>Két lépéssel kivezette a Veteránból s odakünn kocsiba ültette.</p>
            <p>- Menjen haza... - mondta.</p>
            <p>- És olvassa a régi szerelmesleveleit, boldogtalan gyermekem, - tette hozzá
               gondolatban.</p>
            <p>Mire visszatért, már tegezte Kálmánt.</p>
            <p>- El kell utazni innen, fiam. Nyomorúság, kínlódás, poklok várnak itt. A börtönök is
               üresek mostanában. El innen, ahol levegő és szél van. A kurjantás messzire hangzik, a
               szív úgy dobog, mint a bika halk, céltalan bőgése. Te még fiatal vagy, a szerencsédet
               a kezedben tartod. Keress ártatlan, szent nőket, akik leimádkozzák a vétkeidet s
               szívesen szenvednek érted fogfájást s mártir-halált. Az üzlet itt nagyon rosszul
               megy.</p>
            <p>Végsőhelyi lehajtotta a fejét.</p>
            <p>A búskomor képek kegyetlen kedvvel sorakoztak elébe. Keskeny belvárosi uccán pislogó
               gázláng, amely alatt a zsineget előkészíti, hogy nyakára hurkolja... Nyomorult,
               hosszú nap, amely sohasem akar letünni a Gellérthegy mögött, midőn egész délután egy
               pisztoly csövébe nézeget... Börtön, patkányokkal és nyírottfejű, öreg fegyencekkel...
               Bűz és élve elteme­tettség...</p>
            <p>Igen szerencsétlennek érezte magát.</p>
            <p>- Majd gondoskodom az elutazásodról, mire virrad, - folytatta Diamant és
               fogcsikorgatva hajtott fel egy pohár bort, amelyet előbb megrágott fogaival, mint
               ellenségét.</p>
            <p>Ezután nemsokára történt, hogy Végsőhelyi Kálmán elhagyta a Veterán szívringató és
               lelket­altató bolthajtásait, miután bensőjében azt érezte, hogy csodálatos változáson
               ment keresztül. Ezután soha nem ácsorog kártyaasztalok körül, az uccán elkerüli
               értéktelen, könnyen éldegélő és szemhunyorítás nélkül a halállal cimboráló pajtásait,
               kibékül nagybátyjával, egy falusi sündisznóval, akitől már nem lehetett egyetlen
               fillért sem kipréselni, vizsgáit rendben lerakja és ügyvédi irodát nyit Pesten, a
               belvárosban. Minden élet céltalan és nyugtalanító, amely a családi boldogságot
               nélkülözi. Asszonyt vesz, - a Józsefvárosból, - ahol Evelinnel megismer­kedett. Jó
               lakatokat csináltat az ajtókra, nyitva tartja a szemét, csak a Nemzeti Színházba
               viszi a feleségét, a budai korzóra járnak sétálni, kis bölcső felé hajolnak, halkan
               éldegélnek, minden gondolatról beszámolnak, együtt fényképeztetik le magukat és
               vasárnap délután kirándulnak a farkasréti temetőbe, ahol atyafiak nyugosznak. Jó
               konyha lesz, ízes pecsenye, tiszta asztal­kendő, puha ágy, ébresztő óra és boldog,
               csendes nappal. Lesz idő az ősz és a tavasz szép­ségeinek a megfigyelésére. Hangos
               szó nem kergeti el a házból a nyugodalom néma madarát. Legfeljebb a varrógép pörög, a
               postás csenget és pénzt hoz, egy nyugalomba vonult, öreg szomszéd átballag vacsora
               után és meséket mond a porosz hadjáratról. A háziorvos csak politizálni jár el a
               házhoz és délután kávét isznak a felesége jóbarátnői, józsefvárosi cekkeres
               öregasszonyságok. Az óramutató éjszakának idején céltalanul mutatja az időt, mert
               mindenki alszik a háznál. Nagyon messzire hallatszik a szemetes csengetése és a
               hajnali lumpok kopo­gá­sa, mint egy távoli országban. Mécses ég a szentkép alatt és
               az asszony lassanként hason­lítani kezd ama Szűz-Máriához, akinek arcát még nem törte
               meg a fájdalom; álmában, ha érthetően beszélget: háztartási- és cselédügyekben
               intézkedik, „Mari az úrnak köménymag-levesét ne felejtse”...</p>
            <p>Miután csak szomorúságnak van joga a hazugsághoz: sohasem mondanak egymásnak
               valót­lanságot a hosszú életen át Kálmán és Evelin, vagy aki Evelint helyettesíti -
               az ő beleegye­zésével és megkérdezésével.</p>
            <p>Minden hajnalban így fogadkozott Kálmán, boldog megtisztulással tért aludni, míg este
               lett s mindent elfelejtett ismét a jóravaló határozatokból. A zűrzavaros álmok,
               amelyek a tébolydák reménytelenségeivel lepték meg, midőn lehunyta szemét,
               hozzájárultak, hogy reggeli fogadal­mait mellőzze. Midőn fel-felébredt a szörnyű
               álomképekből, úgy dobogott a szíve, mint egy paralitikusé, aki véletlenül felismerte
               betegségét. Ha író lett volna, nekiül vala s leírja álmait, álmában véghezvitt hazug
               cselekedeteit, öntudatos ámításait, szélhámosságait az álmok orszá­gá­ban: sohasem
               kell egyebet írnia... Így aztán nem csodálható, hogy kábult fejével mindenre inkább
               gondolt, mint az életmód megváltoztatására. Repült egyik nap a másik után, mint
               vándor­darvak az égboltozaton. Huszonöt esztendős volt s még mindig arra gondolt,
               hogy Evelin (ha valóban nem menne hozzá férjhez), majd feleséget szerez a számára s
               egyáltalá­ban, mindent megbocsát, s gondoskodik jövőjéről. Evelint ő
               természetfölötti, istenséghez közelállónak hitte, akinek nagylelkűsége már az
               édesanyákét is felülmulja.</p>
            <p>Midőn most e fogadalmas hajnalon az uccára lépett, álmatagon indult el a kanyargós
               belvárosi uccákon egy kis garniszálloda felé, ahonnan az utóbbi évszakban (mióta
               Evelin Pestet el­hagyta) Ninon de Lenclos többször kiváltotta, fehérneművel s ruhával
               táplálta, míg végül Kálmán ismét visszatért Ninon kis palotájába, ahol a magas
               földszinten egy olyan széles ágyban aludt, amilyenben királyok és kéjencek töltik a
               pihenés óráit, - anélkül, hogy ezzel a cselekedetével Evelin szent személye ellen
               véteni akart volna - hisz mindig ott lebegett előtte a leány csodálatos arca, mint a
               búcsujáróé előtt Krisztus, aki erőt és kitartást adott a fáradha­tatlan
               gyalogláshoz...</p>
            <p>... a regényhősnők, majd a csodatevő, ujjheggyel gyógyító s földi szenvedésekhez
               közömbös szentleányok alakjában... Középkori templomi zászlókra van írva az arca, a
               lobogókat kinyitja a szél a szerencsétlenek csapata felett és ott megy a zászló
               árnyékában Kálmán is... csak ritkán látta őt borzas, szeleburdi növendéklánynak (egy
               belvárosi leánynevelőintézet növendé­kének, ahol Evelin ifjúságát töltötte), amikor
               még Kálmán tetterejében volt s ő gondolkozott a leányka helyett is. A lengő
               gyermekleány azonban mélázó, messzire néző tekintetével csak­hamar felülemelkedett a
               dolgokon, - <hi>azt is látta</hi>, amit Kálmán akkor cselekszik, amikor
               egyedül van, azt is <hi>látta</hi>, hogy mit gondol magában Kálmán,
               hogyan él, megy az uccákon s kivel találkozik, - látni kezdte Kálmánt a megdöbbenésig
               híven, bár még alig töltötte be tizenhetedik életévét. Ekkor adta át az első
               ezerforintos bankót Kálmánnak (amelyhez meg­foghatatlan módon jutott a gazdag, de
               vagyonával még nem rendelkező kisasszony), menjen és tegye fel egy lóra a tavaszi
               versenyen. A pénz természetesen elveszett. Evelinnek egyetlen pillantása vagy bús
               hangja sem volt, midőn a szomorúságról értesült. „Majd meg­takarítom”, felelt
               nyugodtan, bár Kálmán égre-földre esküdözött a szerbuccai régi ház kertjében, ahova a
               nőnevelde ablakai nyíltak, hogy addig nem nyugszik, amíg az elveszett ezrest nem leli
               fel... Evelin a messziségbe nézett és csendes hangon kérte Kálmánt, hogy hasznosabb
               dologgal töltse idejét, mint pénzszerzéssel. Csak addig igyekezzen fentartani magát,
               amíg Evelin elhagyja az iskola falait s maga veszi át vagyona kezelését...</p>
            <p>Ettől a naptól kezdve természetesen Kálmánnak legkisebb gondja sem volt, hogy
               valamely pénzkereső állás után nézzen. Szerencsés fickó volt. Egyszer elsült kezében
               a vadászfegyver, amint a nyúl után futott a rőt nyíri mezőn és a töltés a füle
               mellett zúgott el, mint a halál gyorsvonata. (Csak évek multán gondolt arra, hogy
               ezért valakinek hálát adjon.)</p>
            <p>Mielőtt a garni-szállodához ért volna, előkelő külsejű, fájdalmas hangú,
               feketekesztyűs dáma lépett ki egy várakozó bérkocsi belsejéből s Kálmánnak a karjára
               tette a kezét:</p>
            <p>- Ne menjen már többé a Galamb-hoz, édes, jó fiam. Hisz nálam lakik kényelemben,
               tiszta­ságban, csendben. S nagyon jól tudja, hogy ami az enyém, az a magáé is.</p>
            <p>Ninon volt a leselkedő, aki a Galamb környékén állott őrt, még ha reggelig kellene
               várni az imádott lépésekre.</p>
            <p>Ámde e fogadkozó hajnalt nagyon rosszul választotta az előkelő hölgy, aki egyébként
               szintén hatalmában tartotta Kálmánt, anélkül, hogy annak szívét bírta volna.</p>
            <p>Kálmán ridegen elutasította Ninont:</p>
            <p>- Közöttünk mindennek vége, asszonyom. Szeszélyei kielégítésére keressen más ostobát
               a városban. Én elhagyom Pestet, hogy soha többé ne lássam önt és házatáját.</p>
            <p>- Talán boldogtalan voltál, amikor nálam laktál? - kérdezte csípősen Ninon és a
               parazolt fenyegetőleg emelte fel kezében.</p>
            <p>Kálmán körülnézett, merre vehetne egérutat a felhevült úrhölgy elől. Egy átjáró házat
               tudott a közelben (amolyan csendes, néma házat, amelynek kövezetein csak beavatott
               polgárok lépése koptatott ösvényt, amint bejöttek itt az egyik kapun s elballagtak a
               másikon, a messzi ismeret­lenségbe), ennek a háznak kapujáig akarta elcsalogatni
               Ninont. Ámde a tapasztalt hölgynek volt magához való esze és mindenáron a zárt kocsi
               felé szorította a bizonytalankodó fiatal­embert. Hevesen és megállás nélkül beszélt,
               mintha egy láthatlan barátnőnek panaszolná el Kálmánnal töltött boldog-boldogtalan
               idejét.</p>
            <p>- Nincsen Pesten férfi, akinek jobb dolga lett volna, mint ennek a közönyös ifjúnak.
               A herceg szobájában lakhatott házamban s legfeljebb akkor kellett elmennie neki a
               kávéházba, midőn a herceg felrándult Pestre, hogy hölgyeivel találkozzék. Különben
               korlátlan úr volt, a ház­mes­terék csak az ő ügyeiben szaladgáltak, a szabók,
               suszterek az ő részére varrtak a környéken, a borbélylegény késő estig ácsorgott az
               előszobában, mintha valóban maga a herceg volna odabent. Előkelőség, nyugodalom,
               zavartalan harmóniájú élet, kocsizás a Zugligetbe, finom női-látogatókkal való
               megismerkedés, józan, halk, áldott éjszakai csönd a ház bezárt kapui mögött, teli
               spájz és falusi nyaralás... minden az övé volt. A boraim, a teheneim, a lovaim,
               jobbágy módjára szolgáló cselédeim, halkan füstölgő kéményeim, megrakott kamráim, a
               padlá­son száradó dióim, illatozó almáim, cukorédes szőlőfürteim, disznósajtjaim és
               falusi tekin­télyem: minden az övé. Bemutattam öreg, előkelő barátaimnak, akik
               pártfogásukat ígérték a hosszú életre, bemutattam falusi vincelléremnek, mint a
               gazdát, akinek ezentúl enge­dékenységgel tartozik. Ha pénzzel akarta volna megfizetni
               a bölcs, életrevaló tanácsokat, amelyeket tőlem halott, egy papiros-malmot kellett
               volna építenie, ahol reggeltől estig nyom­ják a bankót... A gazember!</p>
            <p>Ninon felsikoltott, úgy káromkodott, mint egy őrmester, mert Kálmán futólépésben
               fordult be az átjáróházba s egy pillanat mulva eltünt szeme elől.</p>
            <p>Egy másodpercig úgy állt, mint akit fejbeütöttek. Aztán csendes mosoly suhant végig
               egykor tündöklő, királyságokat érő arcán:</p>
            <p>- Gyerünk haza, Fricl - szólt az ezüsthajú, gavalléros fiakereshez. - Úgy látszik,
               megöreged­tünk.</p>
            <p>A muszka lovak hosszú ügetésben siettek tova a kanyargós belvárosi uccákon.</p>
            <p>Végsőhelyi Kálmán pedig a rókusi Máriához vette útját, akit már régen kinézett Evelin
               pesti helyettesének, aki majd a csodákban megsegíti. Azt is, hogy elég erős volt
               megszabadulni Ninontól, Evelin, illetőleg Mária közbelépésének köszönhette. Odafent
               állott magas oszlopán a legszebb budapesti nő, a kőből való szűziesség és malaszt.
               Feje lehajtva, de nem arany­csillagokból való korona terhétől, sem azért, mintha
               kíváncsi volna a Kerepesi út járókelőire, csirkefogóira s parasztjaira. Imára volt
               illesztve a két keze, égi áhitat az alakján, mintha a józsefvárosi nők helyett
               imádkozna itt egész életében. Ave Maria, Gratia Plena! - mondják az aranyozott betűk
               és Kálmán olyan bizalommal közeledett a szobor vaskerítéséhez, mintha bizonyosan
               tudná, hogy ezen a helyen pártfogásért esedeztek már sokszor érette, talán oltalomba
               ajánlották akkor is, midőn a drága lény az utolsó hajnali misén vett részt a rókusi
               kápolnában, térdepelvén az apácák háta mögött, a koldusok között, mint egy átutazó
               hercegnő. Egy őszirózsákból font koszorú feküdt a kerítésen belül, mintha ő hagyta
               volna itt emlékbe, mintha gondolt volna arra, hogy Kálmán erre jár egy bús hajnalon,
               - midőn ő falusi háza ablakából mereng a táj ébredésére - és Kálmán eltévedvén a nagy
               városban, senkit sem talál, aki előtt kiönthetné a szívét... Ah, a jó nők
               szentimentalizmusával nem ér fel a férfiak leggyöngédebb gondolata sem! Ők igazán
               csak akkor hazudnak (némaságukkal vagy távol­létükkel), midőn a legnagyobb
               fájdalomtól akarják megkímélni a férfiakat.</p>
            <p>Kálmán a vasrácsra hajtotta a homlokát és gondtalanul, szavak nélkül imádkozott, mint
               a vándorló. Ő Evelint látta odafent az oszlopon és a leányhoz szállt szíve hangja, a
               csodatevő hölgyhöz, a gyógyító lehelethez, a mindent felejtető simogató kézhez.</p>
            <p>- Evelin, - csuklotta végül, oly fájdalmasan, mintha ezért különös bűnbocsánatban
               részesülne a leánytól, aki <hi>mindent</hi> lát. Látta rideg
               magatartását Ninonnal, látta menekülését és látja most itt buzgó könyörgését is. S
               ezért meg kell neki bocsátani, még ha jéghegyek állnának is közöttük.</p>
            <p>Messze, a magyar faluban, korán reggel, szokás szerint kártyát vetett Evelinnek öreg
               dajkája.</p>
            <p>Amint a vénasszony a földön guggolt, hirtelen rámutatott egy figurára, amelyről már
               régen nem volt szó a kártyavetésnél.</p>
            <p>- Út áll - neki, - szólt, s Evelin megremegett, mint a szellőben a falevél.</p>
            
         </div>
         <div type="chapter">
            <head>
                IV. A különös kisasszony különös udvarlói.
            </head>
            <p>Maszkerádi - ha valamikor a másvilágon igazat kell beszélni földi cselekedeteiről -
               az vallja, hogy leginkább azoktól a nőktől félt, akik másnap is emlékeztek
               hazugságaira, - s leginkább lakodalomban szerette tölteni a napjait.</p>
            <p>Maszkerádi még abban az időben lakott Pesten, mikor a Zerge uccában fehérharisnyás
               polgár­kisasszonyok üldögéltek esténként a földszintes házak udvaraiban, jószagú fák
               alatt hallgatták a távolról hangzó harmonikákat, a szívük megtelt szerelemmel, mint a
               kőmedence a víz­cseppek­kel, amelyek az elhagyott kutakból szivárogtak; és télen
               kucséberkosár szaga, nyáron keményített alsószoknya hangja volt a városrésznek.
               Maszkerádi elszöktethette volna az egész Zerge uccát, ha éppen kedve tartja. Kósza
               lélek volt, francia vagy német, bujdosó herceg vagy hamisjátékos, előkelő úr és
               éjjeli énekes, tőrmester és ingyenélő. A házas polgárasszonyok lesütötték a szemüket,
               ha rájuk villantotta a tekintetét, karcsú lábszárait gyűlölték a férfiak; a lányok
               tudtak egy imát az imádságos könyvben, amelyet Maszkerádi jelölt ki a számukra. Néha
               öt-hat kisasszony hajolt buzgón a vasárnapi misén a bűnbeesett lélek fohásza fölé a
               barátok templomában. Éjszaka olykor fegyverdördülés hallatszott a városnegyedben.
               Maszke­rá­dira lőttek rá apák vagy férjek, amint alvó házak körül ólálkodott. Fekete
               szakálla volt és bűbáj volt a hangjában. Nagyon előkelő belvárosi asszonyságoknak
               őrizhette a leveleit (mi­dőn még ott volt tanyája), hogy nem vetették fogságba, Pest
               legsötétebb börtönébe.</p>
            <p>A kalandos rosszhírű egy napon különös körülmények között halva találtatott a
               lakásán, a numeró 10-ben, ahol sokszor lestek dühös férjek eltévedt asszonykákat a
               kapu alatt. Élet­veszélyes volt az út Maszkerádihoz, mégis annyian szöktek hozzá
               havas délutánokon és bál előtt, tavaszi reggelen és budai kirándulás előtt, temetések
               után, izgatottan a könnyektől és szertartástól, zivataros éjszakai mezítlábas nők,
               akik az esőcsatornán ereszkedtek le, - mint senkihez a városban. A halottkém szívesen
               beleegyezett, hogy a veszedelmes embert minden különösebb próbatevés nélkül
               eltemessék; még csak forró viaszt sem cseppentett a körmére. Látta ugyan, hogy egy
               kötőtű van a szívébe szúrva; azonkívül egy kampósszeg is kiállott a fejebúbjából a
               halottnak. Ámde a gonosz nem érdemelt sok ceremóniát. Csak minél hamarább vigye a
               gyepmester kocsija kifelé a városból.</p>
            <p>Talán két hét sem múlott el Maszkerádi titokteljes halála óta, midőn ismét
               fegyverdördülés hallatszott késő éjszaka az Ősz uccában. A fiatalházas Libinyei
               dörrentette el a mordályt; nyilván kísértetet látott; holott szentül esküdözött, hogy
               Maszkerádit látta a felesége mellől kiugrani s az ablaknak menekülni, midőn
               éjféltájban lidércnyomástól felébredt. Lotti sápadt volt, minden ízében remegett és
               az édesanyjának titokban különös álmot vallott be, amely meglepte, mint valamely
               meleg szél. „Ha gyermekem lesz, a Dunának megyek!” - esküdözött a fiatal nő, de aztán
               meggondolta a dolgot.</p>
            <p>Két hét sem múlott el, midőn Libinyeiné sógornője, tavaszkékszemű, madonnafehérvállú,
               dióízű Helén csodálkozva keltette fel a mellette alvó férjét.</p>
            <p>- Valaki jár a szobában, - suttogta.</p>
            <p>A kékfestő az arcára vonta a dunyhát, de onnan is hallotta, hogy az ajtó csendesen
               felnyilott, valaki kiment a kapun. Remegve tapogatta a Helén vállát.</p>
            <p>- Piha, milyen temetőszagod van. Akárcsak Lottinak, - szólalt meg első meglepetésében
               a kékfestő.</p>
            <p>Bár a legbensőbb családi szentélyben történt e jelenet, Pesten mégis megtudták az
               emberek a dolgot és a két Libinyeinére sanda szemmel kezdtek nézegetni. Mégis csak
               erkölcstelen dolog, hogy a sógornők egy rosszhírű halottat tartanak szeretőnek.</p>
            <p>A polgári lövöldében, borozgatás közben, egyik-másik becsipett polgár atyafi szóvá
               tette a go­nosz hírt a férjek előtt. A pletyka már akkorára úgy színezte ki a dolgot,
               hogy a két Libi­nyei­né tette el láb alól a kalandort, az egyik fejébe verte a
               szeget, a másik szívébe a kötőtűt, mert az hűtlenül elhagyta őket. Másfelé
               danolgatott éjszakánként, új lakodalmakra járt, frissebb menyecs­kéknek a fülébe
               sugdosta megrontó hazugságait. És most a halott bosszúból, hideg síri-tanyájáról, a
               temető árkából visszajárogat a gyilkos asszonyokhoz.</p>
            <p>Elhitték-e a Libinyeiek a beborozott polgár szavait? Csúf verekedés keletkezett,
               amelyben a Libinyei-fik, magyar nemes emberekhez méltóan, kuruc őseikre való
               tekintettel több polgár­tár­suknak beszakították a fejét. Széklábbal, puskaaggyal és
               ököllel védelmezték az asszonyaik becsületét. Ugyanezért már jóval éjfél előtt
               befejeződött a lövöldebeli mulatság, a sashegyi borok drágalátos mámora elszökött a
               polgári kalpagok alól, a városerdő koratavaszi orgonafái mögött most nem vonta
               nótáját a különböző hangokra játszó malacbanda, a Libinyeiek komoran, lehurrogott
               fejjel baktattak végig a Király uccán, ahol még éjszemű zsidónők és lóbőrszagú
               kereskedők laktak.</p>
            <p>Midőn az őszuccai házhoz értek, a korai, éjfélelőtti józan állapotban, szívdobogva
               álltak meg a földszintes ablakok alatt. A fehér függönyök mögött lakodalmas lámpafény
               volt és zeneszó hangzott az éjbe, mint a vöröslámpásos belvárosi házakból, ahol
               barátságosan fogadják a leg­idegenebb utasokat is. Úgy hangzott a zene, mint
               háztetőkön csavargó macskák holdas szere­nádja.</p>
            <p>Az idősebbik Libinyei felkúszott a sarokkőre, amelynek olyan figurája volt, hogy
               február végén okvetlenül észre kellett venni minden józsefvárosi kutyának.</p>
            <p>Az idősebbik Libinyei felmászott a kőre és bekandikált az otthonába.</p>
            <p>Azután egyetlen szó nélkül lefordult állásából s elterült az ucca kövezetén, mint aki
               dolgát befejezte.</p>
            <p>Libinyei Pál (az ifjabbik) feldühödve ugrott a kőre és egyszerre vérbeborult a két
               szeme, mint egy borzasztó ökölcsapástól. A gazdag kékfestő olyasmit látott, amiről
               fogalma sem volt eddigi életében. A két asszony, Lotti és Helén, szemérmetlen
               állapotban traktálta Maszkerádit a terített asztalnál. A sonka úgy nézett, mint az
               ökörszem. A gellérthegyi bor világított, mintha a tűzhányóból benne maradt volna a
               láva. A megszelt cipó fehéren mutatkozott, mint a fáradt vándorló előtt az ágy. A
               sarokban egy vándormuzsikus pengette hangszerét bütykös ujjaival, olyan erővel,
               mintha egész zenekar játszott volna és oly áhitatos képet vágott a mu­lat­sághoz,
               mint egy középkori szerzetes.</p>
            <p>Libinyei öklével bezúzta az ablakot, mintha embert ölne.</p>
            <p>Az ellobbanó gyertyák utolsó fénysugaránál annyit látott Libinyei, hogy a
               zarándokképű zenész felállott a sarokból és fényes hangszerével hatalmasat sujtott a
               Maszkerádi kopo­nyá­jára, mintha az ütéssel végleg a másvilágra akarná küldeni. A
               kalandor valóban összeomlott, mint a hervadt falevelekből való forgatag, midőn az
               őszi szél hirtelen elbújik a városerdőben egy sírkő mögött, hogy szerelmesek
               beszélgetéseit kilesse. Eltünt a pádimentumban a fekete frakkos, összenőtt szemöldökű
               gavallér, hogy aztán évekig keresgéljenek utána a pincében, midőn a hordók
               megroppantak az éjszaka csendjében, az újbor hatalma alatt.</p>
            <p>Mire Libinyei benyomult a házba, vasrudat ragadott és egy gyilkosság gyönyörűséges
               képét rajzolgatta maga elé, mint az egyedüli üdvözítő megváltást, - az asszonyok
               (mindegyik a maga traktusában) oly mélyen látszottak aludni, mintha nem is volna
               Budán kislutri. A vándor­muzsikus kisuhant az ajtón, mint egy kolduló barát. Libinyei
               Lottinál, a bátyja feleségénél töltötte az éjt és nem győzte eleget gyötörni az
               asszonyt, hogy a halott az ablak alól hörögve és vérezve bejön mingyárt a házba s
               istenítéletet tart. Lotti úgy suttogott, mint a halálos bűn, bevallotta a sógorának,
               hogy egyedül ő pusztította el Maszkerádit, vasszeggel és kötőtűvel, amiért hálásak
               lehetnek neki a józsefvárosi anyák. A kalandor haja fogyatkozásával ártatlan,
               bérmálásra való ifjú lányokra vetette ki hálóját s őt (Lottit) ez rendkívül
               felháborította.</p>
            <p>- Te boszorkány - rebegte a kékfestő sírva és szerelmesen, - ezentúl én vigyázok rád.
               Eleve­nen nyúzlak meg, ha még egyszer meghívod a másvilágról Maszkerádit.</p>
            <p>Lotti erre megesküdött és hajnalban behúzták a halottat az uccáról, amelyet a
               vándorzenész addig oly kitartóan őrzött, mint a patkányfogó kutya a lyukat.</p>
            <p>Ez volt Malvin születésének története.</p>
            <p>Lotti a gyermekszülés következtében meghalt, a városi doktorok inkább a halottól
               vették el a csecsemőt, mint az élőtől. Tizenötesztendős koráig nem hallott sem
               apjáról, sem anyjáról. Csupán arra emlékezett, hogy egy feketeruhás, apáca-ajkú,
               tőrszavú asszonyság nevelte (Helén), akihez sohasem szólott egyetlen hangot sem
               Libinyei, a második apja. Ez az asszony a ház egy elkülönített részében töltötte az
               éjszakát, a hallgatag vándorzenész feküdt a küszö­bén és különböző hókusz-pókuszokkal
               riasztgatta a kísérteteket. Libinyei a gyermek Malvint olykor Maszkerádi
               kisasszonynak szólongatta. (Malvin később, midőn a nőneveldét elhagyta, barátnőivel
               Maszkerádi grófnő álnév alatt levelezett.) Míg egy napon jelentette a kapucinus-forma
               vándorló, hogy Helén utolsó óráit éli s egyben eltünt a házból a titokzatos vendég.
               Libinyei már akkor oly gazdag ember volt, hogy a megúnt felesége halálán sem ért rá
               búsulni. Palotái, földbirtokai, budai telkei voltak.</p>
            <p>A szerencse és a pénz mindenért meg akarták vigasztalni. Helén halála után mindenféle
               roko­nok kerültek a házhoz, de Libinyei tetszését egyik sem tudta megnyerni. A
               tavaszi fürdőzések, a kuruzslók, borbélyok, doktorok hiába fáradoztak életrekelteni
               Libinyeit. Rövidesen elment Helén, Lotti és Maszkerádi után a másvilágra. Malvin a
               leggazdagabb leány lett Pesten. Komor, hideg, elszánt, szerencsétlen.</p>
            <p>Ez a Maszkerádi Malvin volt Evelin legjobb és egyetlen barátnője, aki a leány minden
               titkába be volt avatva, mint egy napló.</p>
            <p>A kártyavetés utáni napokban hirtelen megérkezett Maszkerádi kisasszony Bujdosra.</p>
            <p>- Úgy érzem, hogy veszedelemben vagy, - mondotta a komoly, lesütött szemű leány. -
               Melletted akarok lenni.</p>
            <p>Maszkerádi kisasszony máskor is volt Bujdoson. Név szerint ismerte az ebeket, lovakat
               és lakásokat. A vándorfecske és a gólya a cselédház kéményéről üdvözölte a bús
               leányt. A cselé­dek nem mertek a szemébe nézni, de úgy néztek utána, mint egy
               másvilági lényre.</p>
            <p>Evelin féltette és szerette is különös barátnőjét. De nyomban elmúlott tavaszi
               álmatlansága, midőn Maszkerádi kisasszony a bujdosi házba beköltözött. Mint egy
               sírbaszálló mondta el a legapróbb részletekig bujdosi élményeit, Álmos Andor
               titokzatos halálát és feltámadását.</p>
            <p>- Bolond, de becsületes. Még sok bajod lesz ezzel a falusi Don Kihotével, - jegyezte
               meg Maszkerádi kisasszony.</p>
            <p>- És a kártyás? - kérdezte később. - Hol vannak a kártyás levelei?</p>
            <p>Evelin szótlanul csóválta a fejét.</p>
            <p>- Nem mert írni. Reggel néha megállok az ablaknál és nézem a messzi úton bandukoló
               gyalog­postást. Mindig egyformán, őszbúsan, reménytelenül jön a szürke öreg. Ha
               egyszer levelet hozna Pestről... Nem is tudom, hogy örülnék-e már a levelének...</p>
            <p>- A kártyás is őrült, mert azt hiszi rólad, hogy valami túlvilági lény vagy, - felelt
               megvetőleg Maszkerádi kisasszony. - Általában nekem van igazam, midőn minden emberről
               feltételezem, hogy bolond. Az egyik szamár démonnak, öldöklőnek képzel téged és a
               halálba akar szökni, midőn azt érezte, hogy nincs szabadulása. Ugyanekkor egyik-másik
               ostoba férfi imád, mint egy szentképet és csodatetteket vár tőled. Csak én ismerlek
               igazán. Egy meggondolatlan, unatkozó, árva kisasszony vagy. Már régen férjhez kellett
               volna menned egy főhadnagyhoz vagy egy kacsafarokhajú gentri-gyerekhez. De azt
               hiszed, hogy így érdekesebb. Amíg egy őrült férfi elharapja a torkod, mint a róka a
               libáét.</p>
            <p>- Csak csendesedj, - szólt kérlelő hangon Evelin. - Még sohasem voltál szerelmes?</p>
            <p>- Egy lóba... Egy kutyába... Egy sírfába a régi katonai temetőben Budán, amely alatt
               egy fiatal tiszt aludt s a menyasszonya elszökött kaszirnőnek. Rossz szaguk van a
               férfiaknak. Ha egyszer találnék egy szájra, amely kellemetes illatú volna, tán
               hagynám, hogy megcsókoljon. Illetőleg nem várnék, hanem megcsókolnám. Ha egyszer
               találnék egy férfira, aki tetszene, elvenném, mint a pipacsot az útszélről. Ha élni
               tudnék... ha érdemes volna élnem, majd meg­mutatnám, hogy kell élni. De nem vagyok
               egészséges s nem vagyok elég öreg, hogy már örülni tudnék a betegségnek.</p>
            <p>- Csak csendesedj... - ismételte Evelin. - Nem hallod, hogy valaki jár a ház körül?
               Én minden éjszaka hallgatom s azt hiszem, megszakad a szívem...</p>
            <p>Tavaszéj volt.</p>
            <p>- A szokatlan légnyomás teszi, - felelte közömbösen Maszkerádi kisasszony. - A
               meteorok, lehullott csillagok porát, üszkét veri a szél a légkörbe.</p>
            <p>Az éjszaka hangszereket penget meg, amelyek eddig a padláson pihentek. Kár volna
               meg­bolondulni, mint a gomba, amely kidugja fejét nagy örömében a földből.</p>
            <p>- Minden éjszaka jár valaki az ablakom alatt. Talán Kálmán, gondolom és szívem
               csaknem felsikolt, mint egy megfogott madár. Talán Álmos; és könnyekkel telik meg a
               párnám... Vagy az éjjeli őr; és nagyot sóhajtok, de a gyertyát reggelig égetem s nem
               tudok megnyugodni abban, hogy így élek. Vajjon, hogy kellene élni?</p>
            <p>Maszkerádi kisasszony összefonta két karját az ágy szélén, ahol barátnőjét
               hallgatta:</p>
            <p>- Régi orosz regényekben kérdezgettek így, mint a papírfigurák. De most más világ
               van. A regények csak annyit mutatnak meg, hogyan kell meghalni. Én nem tudom, hogy ki
               volt az apám. De ő bizonyosan nem gondolt sohasem reám. Az anyám sem tudta, hogy majd
               egyszer itt leszek. Termettem, mint a jégcsap az ereszen. Ezért nem lesz nekem
               sohasem gyerme­kem... Ezt az életmegoldást tehát nem ajánlhatom neked, úgy mint
               szeretnéd, Evelin.</p>
            <p>- Színre színt és szívre szívet, - gúnyolódott Maszkerádi kisasszony.</p>
            <p>- Malvina, te sohasem lész boldog, - felelgetett Evelin, mintha valamely regény
               lapjairól beszél­ne.</p>
            <p>- Én önmagamban keresek mindent, csak magamban és magamnak hiszek, soha sem törődöm
               mások véleményével. Úgy nézem minden cselekedetemet, mintha ötven év multán olvasnám,
               látnám egy naplóban. Vajjon nem tettem valamit, ami nevetséges vagy ostoba volt? -
               kérde­zem magamban minden este, amikor lehúnyom a szemem. Végiggondolok a szavaimon,
               a tetteimen: vajjon nem kell-e egyiket vagy másikat holnapra megbánnom? Magam bírája
               vagyok és ridegen ítélkezem, mintha már száz esztendő óta a sírban feküdnék és egy
               megsár­gult napló volna az életem, amelynek előre tudom a végét. Nem engedem magam
               kinevetni, sem megcsalni. Akarom előre tudni, hogy tíz év mulva mit fogok gondolni a
               mai napról, a mai időjárásról s éjjelemről? Nem kell-e szégyenkeznem valamely
               gyöngeségért vagy gyön­gédségért? Megérdemli-e valamely körülmény, hogy szakítsak
               megszokott életmódommal, korábban keljek egy órával, vagy több szót vesztegessek a
               szokottnál? Fékezem magam az elhatározásaimban s felindulásaimban, mert előre nézek s
               tudom, hogy holnapra megbánnám. Sohasem vagyok ideges, mert nem érdemes.</p>
            <p>Ha férfinak születtem volna, talmudista, keleti bölcs, ezeresztendők avas
               misztériumaiba elmerült tudós lettem volna. Sajnos, nem vettek fel az egyetemre. De
               ha tehetném, egy szürke, nagyszakállas, végtelen bölcs rabbihoz vagy egy keleti
               tudóshoz mennék férjhez. Talán Schopenhauerhez... Vagy első tanítómhoz, Spiegler
               Gyula Sámuelhez, ha ugyan azóta él még a kis öreg zsidócska?... Én sohasem fogok
               bőgni vetélytársnők, táncosnők, színésznők miatt. Az ördög bújjon a rimákba! Mi közöm
               van nekem ahhoz, hogy a férjem néha meglátogatja őket? Csak távol maradjanak és engem
               be ne mocskoljanak.</p>
            <p>A bölcs tanításokra lehunyt szemmel figyelt Evelin. Mindig irtózott a könnyelmű
               nősze­mé­lyektől, akiket rendesen úgy képzelt, mint gyermekkorában látta az elsőt a
               Belvárosban, a nőnevelde tájékán. Kövér, otromba, szélesszájú, durván festett
               hús-bálvány ment felemelt alsószoknyával, mint a férfiak hóhérja; kegyetlenül
               mosolygott. Az iskola leánykái rémülten álmodtak e másvilági szörnyeteggel, aki
               bizonyára azért csavarog a városban, hogy elcsa­logassa a barlangjába, a hegyek közé,
               a tapasztalatlan férfiakat, ahol felfalja őket, mint egy sárkány. Később, midőn már
               felvilágosult, érdeklődő és látó kisasszony: mindig így látta először gondolatban a
               bukott nőket. (Szerfelett csodálkozott, midőn a pesti lóversenytéren, ahol egy nyári
               vasárnap társalkodónőjével végignézte a Szent István-díj lefutását, Kálmán egy
               szelíd, szőke, angolos fürtű, korrekt tisztaságú angyalt mutatott messziről, mint
               Pest elvete­mült személyiségét, aki öreg grófokkal töltötte az életét.)</p>
            <p>Maszkerádi kisasszony (minden talmudista bölcsessége mellett) szeretett a ledér
               nőkről be­szél­ni, mint csodálatos lényekről, akik a testükből élnek. Kedvelője volt
               a francia regényeknek, amelyekben a nyilvános házak élete volt leírva és sokért nem
               adta volna, ha egyszer titokban végignézhetne egy estét valamely aljas mulatóhelyen.
               Mert véleménye szerint a férfiakat ott lehet megismerni a viselkedésükből, a
               mondanivalóikból, a durvaságukból.</p>
            <p>- Ha apám vagy testvérem volna, az esetleges vőlegényemet elküldeném velük esténkint
               a könnyelmű nőkhöz. Hadd halljam, hogyan élt és cselekedett ott jövendőbeli
               élettársam... - mondogatta Maszkerádi kisasszony. - De nem akarok férjhez menni. Mert
               régen kitanultam volna a bábaságot, valamint a rossz nők csábító praktikáit.</p>
            <p>És ezzel a gyermekes akkorddal lerázta a bölcs Maszkerádi az esti összejövetelt.
               Aludni ment a szobájába. Csendes megvetéssel mosolygott, hogy Evelin egész éjszaka a
               ház körül felhang­zó, meg eltünedező lépésekre figyel. Ő tudta, hogy a tavaszi szél
               nyugtalankodik odakünn.</p>
            <p>*</p>
            <p>Reggel lovagolni ment Maszkerádi kisasszony. (Tulajdonképpen azért szeretett Bujdoson
               időzni Evelin házában, mert itt széles mezők és hosszú utak kínálkoztak passziójához.
               Pesten, a Stefánia úton csak ritkán mutatkozott a dajkák, gyermekek és
               boldog-boldogtalan szerel­mesek között. „Még azt hihetnék az emberek, hogy
               feltünőséget keresek, mint Frájstedtler”, - gondolta magában, s mindig bosszús lett,
               ha valamelyik férfi rajtafelejtette a szemét lovarnős, hajlékony derekán,
               ezüstsarkantyús csizmácskáján, mintha bizony ő tetszeni akart volna bár­ki­nek!)</p>
            <p>Bujdoson egy Kati nevű kövér kanca hordozta Maszkerádi kisasszonyt. A hátaslónak
               olyan nagy füle volt, mint a szamárnak. Ravaszkodva figyelt, ha körülötte
               beszélgettek, hegyezte a fülét a közelgő lépésekre és rövid farkával szorgalmasan
               csapkodott, mint egy szolgáló a portörlő ronggyal. Néha olyan engedelmes volt, mint
               egy cirkuszló. Máskor szeszélyes ked­vé­ben ledobta Maszkerádi kisasszonyt hátáról és
               elégedett kárörömmel elszaladt messzire. Vén volt, mint a kulcsárné; torkos,
               melankólikus és indulatos, mint egy nő, aki sohasem érte el célját.</p>
            <p>Maszkerádi kisasszony bejárta a határt és hosszadalmasan elnézegette a koratavaszi
               tájakat, amelyek oly egyhangúsággal váltogatták új színeiket, mint az öreg kóristák a
               kosztümöt. Csak az emberek bámulják mindig a tavaszt, mert hatvan-hetven esztendő
               alatt nem tudják meg­unni. Új kártyajáték kezdődik az élettel, amelyet meg lehet
               nyerni, s el lehet veszíteni. Titok­ban minden ember újra kezdi az életét tavaszkor.
               Csak nincs bátorsága megmondani, hogy újra szeretne élni, ujonnan kezdeni mindent,
               szerelmet, házasságot, életcélokat. Levetni a régi ruhákat és kopott rendjeleket.
               Inkább mezítelenül futni-futni és megenni a rügyeket a fákról, a leányokat az erdőn,
               a sápadt fiúkat; s gyorsan eltemetni az öregeket, akik macskabőreikben mindig a
               télről dörmögnek. - Maszkerádi kisasszony sohasem olvasott el egy tavaszi verset és
               megvetette az embereket, mert örvendeztek az időjárásnak. Vajjon nem mindegy a
               sivalkodó hózivatar, vagy az enyhe, andalgó szél, ha egyszer a sírban fekszünk? Nem
               érdemes elkezdeni sem az életet, mert úgyis vége van nemsokára.</p>
            <p>Megcsapkodta a melankólikus Katit és felhevülve nyargalt végig a nyirfaerdőn, ahol az
               el­takarodott hó maradványai a fekete fészkek, fagombák úgy függtek alá a tar
               gallyakon, mint akasztott emberek, akiket kivégzett a tavasz, mert már úgysem
               életrevalók.</p>
            <p>Kati alattomosan ügetett a nedves úton, a mély árkok sötétlettek, mint sírgödrök,
               amelyekből a halottak kísértetnek szöktek el; a mezők hosszú betegségből lábbadoztak
               és olyan bágyadtan nézegettek, mint a járást elfelejtett régi betegek az ágy szélén
               üldögélnek; madarak, varjak, szajkók kóvályogtak a levegőben, mintha újra ismerkedni
               kellene az alant elterülő vidékkel; erőszakosan tavaszodott, mintha szívós kezek
               feszegetnének valahol egy nagy ajtót, amelyen beszökdösnek, vissza a világba a
               száműzöttek, az időjárás bohókás lovagjai és sikoltozó, sze­mérmetlen nőszemélyei,
               bohócok és pohos kéjencek; már ropog a zár, nagy iramodással fut végig a tájon a
               szarvasképű, mohszakállú stallmájszter, aki ostorával elkergeti a tél
               lábat­lankodóit, az árokba rugdalja a halottakat, énekes koldusokra csörrent és
               kihuzogatja a mezők végtelen szőnyegeit a nagy bevonulás előtt.</p>
            <p>A rügyekre mezítelen kis tündérek ülnek lovagló helyzetben, árnyék némasággal
               vonultak meg eddig a berkekben; pattog a levegő az ismeretlen származású hangoktól,
               mintha a föld alól a csírák, magvak énekelnének egy nagy kardalt; mint megbolondult
               kerekek szaladgálnak a levegőáramlások, sípol a felhő, amely a tájon átsuhan, a komor
               álló vizek minden ok nélkül megmozdulnak, mintha csak ők is részt akarnának venni a
               tavaszi bálban; csodálatos, hogy nem telik meg mekegő bakkecskékkel a mező, mikor itt
               minden és mindenki játszani szeretne. Még az elhagyott őszi kis merengő-helyeken,
               amelyek a fáktól elrejtetten vagy bús berkek közepén arra látszottak teremtve lenni,
               hogy itt magános kísértetek álmodozzanak lehajtott fejjel, - bizonyosan üldögél
               valaki az erdőcske tisztásán, akit senki sem lát soha. Még e magá­nos­ságokat is
               megközelítik lábujjhegyre emelkedett ifjú kíváncsiak, akik szeretnék meglesni a
               szomorkás öregek gondolatait.</p>
            <p>„Tavasz”, - gondolta Maszkerádi kisasszony. - „Bolond vagy. Én nem hiszek neked!”</p>
            <p>Azonban mégis csak hitt neki valamicskét, mert megkereste azt a fát, amelybe évek óta
               szerelmes volt.</p>
            <p>Ez egy törpe fűzfa volt egy kiszáradt patak felett és nagy komolyan, elhatározottan
               ácsorgott helyén, mint egy bakter. Gallyai már régen elrepültek a széllel, mint a
               hűtlen asszonyok az öregember mellől. De a vén fa megőrizte férfiasságát, nyugalmát,
               pátriárkális egykedvűségét. Ez egy komor férfi volt, aki sohasem mutatta, hogy fáj
               valami, viszont nem örvendezett sem a husvétnak, sem a körülötte vándorolgató,
               eltünedező életnek.</p>
            <p>Maszkerádi kisasszony egy ilyen mosolytalan, vénfa-kedvű férfit keresett volt az
               életben, akihez hűséges tudott volna lenni, mint ehhez a gyökérből, háncsból,
               szenvedélytelenségből való törzshöz, melynek arca volt, mint a mesebeli erdőségben
               két zsebredugott keze és unott dereka. Olykor egy vén vándorlegénynek látta a fát,
               aki már minden viszontagságot megpró­bált nőtlen életében, csavargott céltalanul,
               sáros kutya módjára, miután deli-kedvű, élni-vágyó asszonyok kitartott szeretője
               volt; ismerte s megvetette a szerelem örömeit s bánatait, penge­tett diadalt és
               reménytelenséget, örült csendeskén sikernek és kézcsókoló, térdeplő nőknek;
               szenvedélytelenül, még csak a meghatottság kedvével sem: csábított el nőket, akik
               útjába vetődtek, aztán elkergette őket a portájáról, mint megunt játszótársakat;
               szerették, gyűlölték, símogatták remegő kézzel és aztán az átkot úgy szórták a
               fejére, mint a szemetet az ablakból a pesti szobalányok... A férfiú nyugodt maradt,
               mert bévülről élt, magának gondolkozott s mindig azt cselekedte, ami neki is jól
               esett. Sohasem őrzött meg virágot, hajszálat, csóknak az emlékét. Úgy bánt el a
               nőkkel, amint azok megérdemlik. Sohasem járt szívfájással holdas éjjel ablakok alatt,
               bármiként leskelődtek is utána... Koncsorgott egy-két hétig, mint a kutya tavasszal,
               aztán megsoványodva, életuntan hazatért utazásaiból és soha sem gondolt többé arra,
               hogy mi minden történt vele az idegenben, mit mondtak a nők, milyen illatuk volt s
               milyen ízük... Maszkerádi kisasszony gyűlölte azokat a regényírókat, akik mindig öreg
               em­berekről írnak, akik visszaemlékeznek ifjúkori kalandjaikra. Így: ki nem állhatta
               Turgenjevet, akit pedig Evelin éjjel-nappal olvasott volna.</p>
            <p>A vén gonosztevő úgy tett, mintha észre sem vette volna tavalyi szeretőjét,
               Maszkerádi kis­asszonyt. Közömbösen, hidegen állott az egykori patak partján, -
               amelynek medrében tán élete folyt el, hogy soha többé vissza ne térjen a röpke hab,
               játszó hullám, víz-szivárvány.</p>
            <p>- Megjöttem apó, - rebegte Maszkerádi és leugrott a nyeregből.</p>
            <p>Megtalálta a vén fának befelé néző szemét, összeszorított hideg száját,
               szenvedélytelen derekát, zsebredugott kezét.</p>
            <p>- Itt vagyok, s az öné vagyok, - folytatta, miután átölelte a fát, mint egy bálványt
               a vadnépek asszonyai, akik már nem találnak férfira a nemzetségben.</p>
            <p>A vén fűzfa görcsei, csonka ágai, mint megannyi kezek tapogatták végig Maszkerádi
               kis­asszony acélrugóból való testét. A mohszakáll odasímult a dércsípte leányarchoz,
               amely különben hűvös és hideg volt. Talán viszonozta is a vén fűz az ölelést.</p>
            <p>- Tudom, hogy ön titoktartó, - rebegte a kisasszony. - Kérem, ne mondja meg senkinek,
               hogy én önt szeretem.</p>
            <p>Megölelte a fát, ahogyan férfit sohase merészelt volna megölelni. Karjaival, lábaival
               átfogta a törzset és lángbaborult homlokát a vén bálványhoz símultatta, a római
               Priapus e késői marad­ványához, amelyet nem festettek be cinóberrel a nők.</p>
            <p>- Amíg itt leszek, meglátogatom még, öreg cinkos, - szólt.</p>
            <p>Kati, a bozontos, sárga kanca életuntan hajtotta le a fejét, aztán hátára kapta
               Maszkerádi kisasszonyt s vitte hazafelé elbúsult fejjel, mintha verést kaptak volna
               egy lakodalomban.</p>
            <p>Délután köd telepedett a mezőkre, mintha szürke lelkek tartanák gyűlésüket s
               elhalálozásuk gyászos körülményeit terjesztenék elő. A ködből való őrültek a karzaton
               ülnek... mintha nem emlékeztek volna arra, hogyan haltak meg.</p>
            <p>Maszkerádi kisasszony cigarettázva járt fel s alá a falusi ház szobáiban a
               százesztendős bolthajtások alatt. Kihúzta a derekát, mint egy katona. Elégedettnek s
               boldognak látszott. Mégis fáradozó volt a hangja, amikor megszólalt:</p>
            <p>- Istenem, milyen csodálatos, hogy némely ember betegség, baleset, szerencsétlenség
               nélkül éli végig az életet. Én néha azt hiszem, hogy tigrisek fognak szétmarcangolni;
               s így halok meg.</p>
            <p>Evelin regénykönyvet olvasott a hintaszékben. Walter Scott-tól Ivanhoet. A középkori
               lovagok közül álmodozva vetette barátnőjére tekintetét.</p>
            <p>- Inkább valami jó könyvet olvasnál, Malvina... Mindnyájan meghalunk...</p>
            <p>- De hogyan?... Te várkisasszonynak képzeled magad, mert elhitted a férfiak
               hazugságait. A halálod is színpadias lesz, gyertyákkal, imádkozó pappal,
               lélekharanggal, a folyosón síró cselédekkel, magas ravatallal. Ünnepély az, amelynek
               hősnője leszel, gondolod magadban. De én nem tudok így gondolkozni, én egy gyáva
               józsefvárosi polgárlány vagyok. Bürgerin... Én félek a haláltól.</p>
            <p>Maszkerádi kisasszony szétterpesztett lábszárakkal állott az ablaknál, mint egy
               trikós színész­nő. (Nagyon szégyelte volna magát, ha ezt valaki megmondja.) A
               homlokán volt egy barna hajfürt, amely gondolkozás közben libegett, mintha szél
               mozgatná. Sugár volt a teste, mint egy magános kard, amelyet hegyénél fogva a
               vívóterem padlójába szúrtak. Ingott, remegett, mintha vérének lüktetésével belső
               rugók mozgatnák testét. Ködös napokon mindig nyugtalan volt és úgy törte a fejét,
               mintha az élete függne attól, hogy valami újat kitaláljon.</p>
            <p>- Nem tudok megnyugodni abban, hogy élek s majd aztán meghalok. Szeretnék letérni
               erről a kitaposott, egyenes, unalmas útról. Valamiképpen: mást élni, mást gondolni,
               mást érezni, mint a többiek. Még attól sem félnék, ha egyedül volnék, mint egy fa a
               pusztában. De leveleim volnának, amilyenek nincsenek más fán. - Leginkább irtózom
               attól, hogy úgy járjak, mint az alteregóim.</p>
            <p>Evelin végleg lemondott arról, hogy a regénykönyvben megadó figyelemmel kísérhesse
               bolyongásában a szentföldi lovagot, a nagyszerű Ivanhoét. A tüneményes középkori nők
               útrakeltek előle, mint megriadt fogolycsapat s Ó-Anglia tölgyfaerdői messziről,
               szinte csak láthatárról zúgtak.</p>
            <p>- Neked alteregóid vannak? - kérdezte, mintha valami titoknak jött volna nyomára itt
               az unott falusi délutánon.</p>
            <p>Maszkerádi kisasszony acélfényű szemeivel oly nyugodtan nézett, mint egy bálvány,
               vagy mint egy őrült.</p>
            <p>- Az egyikkel külföldön találkoztam, midőn a tavaszt Egyiptomban töltöttem. Előkelő
               hölgy volt; lelketlen kultúrbestia; tevehajcsárokkal és piroskabátos tisztekkel
               szeretkezett; csak annyiban volt szomorú, amennyiben a szállodai zenekar játéka a
               szomorúságra felhívta a figyelmét; csak annyira volt jókedvű, amennyire a kairói
               élet, a mindennapi táncestély, a különböző életuntság ellen való szórakozások, a
               díszruhában elköltött ebédek, a sivatagba való kirándulások kényszerítették azzal a
               szuggesztív erővel, amelynek aláveti magát minden jómódú, céltalan utazó. Oly
               kegyetlen, lelketlen, bensőség nélkül való életet élt, mint több­nyire a nagyvilági
               nők, akik ott a fehér hoteleket lakják és a papagáj csőrét ütögetik az ujjukkal,
               amelyről fiatal férfiak álmodoznak. Talán érzékei is csak akkor ébredtek fel, midőn
               telefalta magát fűszeres ételekkel, táncolt a bálon, a viasz-nyugalmú férfiak hideg
               szájjal vérbeborító szavakat dörmögtek a fülébe. Egyébként oly közömbösen foglalt
               helyet a színház­ban, mint a kócsagtoll a gyémánt-hajtűben. Néha könnyű francia
               regényben lapozott; kopasz, kelletlen, fáradt férfiak között selymes léptekkel járt.
               Kreol vagy cigánykeverék volt. De egy francia herceg nevét viselte, aki isten tudja,
               hogy a föld melyik részében tologatta napjait, mint a sakkfigurákat.</p>
            <p>- ... Akkoriban egy tisztbe voltam szerelmes, aki néha nálam töltötte az estét.</p>
            <p>- Azt mondtam, hogy szerelmes voltam? Nem, Evelin, én bevallom neked, hogy sohasem
               voltam szerelmes, mint akár a francia hercegné. Csak éppen az történt, hogy
               Egyiptomban töltöttem a telet s a tavaszodást, a szállodai harang szavára mentem
               ebédelni s ismeretséget tartottam egy helyőrségi tiszttel. Mert ez volt a szokás
               abban a nagyvilágban, amelybe mulatni mentem, mint egy szobalány az álarcosbálba.</p>
            <p>- A tiszt - akire már úgy nem emlékezem, mint a tevehajcsárra, aki a sivatagba vitt -
               egy este többet ivott a kelleténél s bevallotta, hogy amikor én felmentem a szolgálat
               alól, olyankor az estét a francia nőnél tölti; és esküszik a királynőre, hogy alig
               tud különbséget tenni kettőnk között. A hangunk, a testünk, a hajunk, a mozdulatunk
               úgy tűnik fel előtte, mint egy tükörben való képünk. Sőt szerelem közben „édes kis
               gazdámnak” nevezi őt a hercegné is, amit pedig én Magyarországon tanultam
               parasztnőktől. A hercegné is azon fohászkodik, bár meghalna az órában, midőn boldog.
               Az arcának ugyanazon részét szereti, a kezét ugyanott csókolja és megöntözi, mint
               kertésznő violáit. És nagy boldogság érzete fogja el, midőn a szomjas-violák
               tikkasztó egyiptomi est után hangos kortyokban nyelik a francia borvidék szőke
               italát.</p>
            <p>- A tiszt tökéletesen részeg volt s nem törődött, hogy az arcbőrt tépi rólam, midőn
               legintimebb szerelmi tetteimet egy másik nőre ruházza át.</p>
            <p>- Most már nem beszélek arról, hogy mit éreztem s mit gondoltam. Csupán annyit közlök
               veled, Evelin, hogy ezen a napon hiába kért szerelmesem, hogy barna, hosszú hajamat
               kibont­sam s ő abból hurkot kössön a nyakára. Ennek a produkciónak sohasem tudtam az
               értelmét, mint afféle józsefvárosi polgárlány. Akkor még nem látogattam a börtönöket
               s az őrültek házait. Csak annyit tudtam, amit magam körül láttam. Az élet tragikus
               mélységei, komor rej­té­lyességei oly messzire jártak tőlem, mint kéjhajónktól a
               fekete tengeri gőzös, amelyen gálya­rabok üvöltöttek, midőn az afrikai partoknál
               egymással találkozott a két hajó. Akkor még azt hittem, hogy bármiként élek,
               cselekszem, viselkedem, érzek, egy fehérfüggönyös józsef­városi házban, megszentelt
               barkával a falon, kezemben egy régi imakönyvvel és nyugodt szívvel várom a
               jezsuita-atyát, aki az utolsó kenetet feladja. Akkor még azt hittem, hogy: a
               boldogság csendes szigetéről lehet sebesülés nélkül kirándulásokat tenni vad, sárga
               vizekre és a kalandok, élmények nem vakítják meg a szememet, mint a fecskék
               hulladéka.</p>
            <p>Röviden folytatom az eseményeket. Másnap, nyugtalan éj után, alaposan szemügyre
               vettem az én francia hercegnémet, akitől odáig csendesen undorodtam, mint a legtöbb
               „kultúr-bestiá­tól”, aki fehér tengeri hajón és aranyrámás szállodában tölti a
               mindennapi életét.</p>
            <p>A hercegné tagadhatatlanul hasonlított hozzám. Még a ruházkodásában is utánzott a
               szemte­len, - vagy én őt. Még csak arra voltam kíváncsi, hogy valóban hibás-e a
               balszemének a látása, mint az enyém. Ezért próbát tettem vele. Mellé kerültem az
               asztalnál, baloldalról ültem és legyezőmre, amely fehér csipkéből volt, olvasható
               nagy tintás betűkkel felírtam francia nyelven: „Én önt gyűlölöm.” Előzőleg már
               meggyőződtem, hogy én balkezem felőli oldalról, ezeket a betűket nem vehettem észre.
               Ebédközben néhány közömbös szót váltottunk. Aztán kitártam a legyezőmet és többször,
               feltűnően megmutattam a hercegnének. Ha a balszeme nem hibás oly sajátságosan, mint
               az én balszemem, feltétlenül észre kellett volna vennie a tin­tás betűket. Ő
               közömbösen, unottan, egykedvűen mosolygott, mint egy puma az állatkert­ben.
               Japán-kertek illata szálldosott a hajából. Különös volt, mint egy idegen madár.
               Kísérte­ties hidegség futkározott át a lelkemen, midőn elgondoltam, hogy az élet
               bizonyos körülményei között - én ehhez a gyűlölt nőszemélyhez hasonlítok.</p>
            <p>Ebéd után néhány szót váltottam a tiszttel. Ma este pihenni akarok. Kértem, hogy
               töltse idejét vetélytársnőmmel. „Kíváncsi vagyok, hogy mit mond a hercegné a ritka
               hasonlatossághoz, amely kettőnk között fennáll”, - mondtam. A tisztnek villant a
               szeme, mint a kés a verekedők kezében. „Majd megkérdezem!” - felelt, száját
               nyalogatva a szerencsétlen, aki a gyarmati szolgálatban megromlott, mint a legtöbb
               európai. Én néztem őt, s az jutott eszembe, hogy e kékszemű fiatalember egykor szőke
               fiúcska volt, aki fehér gallérban és kalácsos szájjal ment reggel az iskolába,
               homlokán az édesanyja csókjával.</p>
            <p>- Reggel a tisztet megfojtva találták azon a folyosón, amelyen a francia hercegnő
               lakott. Az alteregó elvégezte helyettem, amit nekem kellett volna megtenni. A
               hajfonatával úgy meghur­kolta a kérkedő nyakát, hogy az nem jutott többé
               levegőhöz.</p>
            <p>- Mi lett a gyilkos hercegnőből? - Azt én nem tudnám neked megmondani, Evelin, mert
               én elutaztam Kairóból, mielőtt a vizsgálat, amely a tiszt rejtélyes halála miatt
               megindult, ered­ményhez jutott volna. Ideglázban, hallucinálva jöttem vissza Pestre
               és nem hiszem, hogy jó darab ideig kimozduljak az országból, ahol mégis csak ismerjük
               egymást nők és férfiak, nem igen történnek meglepetések, a bűnök megszokottak és a
               gondolkozások ismerősek. Néha elmegyek a menazsériába és a ketrecbe zárt ritka
               vadállatok szemében viszontlátom azokat a tekinteteket, amit külföldi emberek
               szemében láttam. Mert tulajdonképpen józsefvárosi polgárleány vagyok. Bár
               eljátszottam már boldog, nyugodalmas halálomat. Ó, én nem fogok megnyugodhatni, ha
               megcsókolom utoljára a feszületet. Ámbátor olykor, titokban mégis csak gondolok arra,
               hogy az alteregóm, a szerencsétlen francia hercegnő megszenvedett helyettem.
               Vezeklett, mert kiélte azt az életet, amelyet nekem kellett volna átélnem. Én, az
               árnyék, meg­ma­radtam, mintán ő eltünt. (Mert vajjon hová lennének a föld alá ment
               emberek árnyékai? Tovább élnek.) S ezért talán kegyelmes lesz hozzám a sors
               halálomban.</p>
            <p>- Szegénykém, - felelt Evelin és megölelte a barátnőjét, oly tiszta szívvel, mint
               falusi lányok szokták. Ő levendulaszagú volt és szepességi vászonból viselt inget.
               Hideg időben felvette a barchent-szoknyát, bár igen jól tudta, hogy ez már nem divat.
               Bolthajtásos szobákban szerette az életet, májusban kertben ülni, őszidőben, meleg
               kendővel a vállán, hosszant merengeni. S régi, szép regényeket olvasni.</p>
            <p>- És a második alteregod ki volt? - kérdezte.</p>
            <p>- Ezt majd elmondom, ha Egyiptomot elfelejtettük, - felelt komolykodva Maszkerádi
               kis­asszony, mint egy tanítónő. - Beesteledett, gyujtsunk lámpát.</p>
            <p>Ezen a tavaszi éjszakán szerenádot kaptak a bujdosi hölgyek.</p>
            <p>A vendég-kisasszonyt érte a megtiszteltetés ez alkalommal is, mint mindig, mikor
               Maszkerádi Malvin Bujdoson mulatott.</p>
            <p>Amint a holdvilág kibukkan a nádasból, ahol szegénylegény módjára mereng, a hársfának
               dőlve lehet látni Pistoli urat, aki már a harmadik feleségén is túladott, mert még
               mindig abban reménykedett, hogy végre sikerült meghódítani Donna Maszkerádit, akit
               egyebek között Szonett kisasszonynak is nevezett e javíthatatlan, festett bajuszú
               szerelmes.</p>
            <p>Ah, Pistoli komoly és kegyetlen férfi volt mindenfelé a világban, csupán akkor válott
               mulat­ságossá, midőn a bujdosi földre tette a lábát. A cigánybandának gavallérosan
               átnyujtott honoráriumnak a felét mindig bevasalta Álmos Andoron az éjjeli muzsikák
               után, - hisz Evelin is élvezője volt a holdas daloknak.</p>
            <p>Tehát alighogy aludni tértek a bujdosi kisasszonyok, a nagy kutyákat eleresztették a
               láncról, a csősz kilőtte fegyverét és a tavaszéj elhelyezkedett a földön, mint egy
               hajadon az ágyban, - megérkezett a városi fiáker, amelyre úgy szeretnek
               felkapaszkodni a cigányok, mint Jákob létrájára. Hogy szeretnek a cigányok fiákerben
               ülni! A nagybőgős, mint egy lakodalmas öregapa, vezényli a menetet a bakról és a
               kátyus úton fázékonyan kapaszkodik hosszúnyakú cinkosába. A cimbalom a saroglyához
               van kötve és a cimbalmos-fiú kemény kalapban és bodros nyakkendőben a hintó hágcsóján
               áll, hogy szemmel tartsa élettársát. A kocsi belsejé­ben a zsákjaikba kötött hegedűk
               oly megszokott, pálinkás kedvvel utaznak, mint a vörösarcú útmesterek a maguk
               járásában.</p>
            <p>A halhatatlan cigánytréfa, más emberfajtánál sohasem tapasztalt röhej, kuncogó öröme
               min­den órának, világmegvető, önző muzsikálása a kedélynek, a pucér humor és szinte
               vadállatias élvezkedése minden szippantásnak az életből: ez jött a vidéki bérkocsin,
               mintha Noé bárkája felejtette volna itt ezeket a másvilágból való emberi lényeket. A
               feketebőrű, vadszagú és esett állat húsán nevelkedett falusi cigányt nem lehet egy
               nap alatt említeni a városi cigánnyal. Bár mindegyik tudja, szegény rokon módjára,
               hogy atyafiai grófok módjára élnek Pesten és Párizs­ban, mesterségük nagyjainak nevét
               ismerik, de ők azok a szabad nomádok, akik végte­le­nül lenéznek minden világrendet
               és törvényt. A maguk módja szerint élnek, babonáikhoz jobban ragaszkodnak, mint
               életükhöz, betegséget, ördögöt, halált látnak, ha szomorúak és az öngyilkosság ritka
               e fajnál, mint a fehér holló. Csapatban élnek, hogy jobban elviseljék a
               nyo­morúságot. A fiúkat az öreg asszonyok nevelik, a leányokat az öreg emberek. Úgy
               gyógyítják magukat, mint a kutya, a mezők füvével.</p>
            <p>Pistoli úr a falusi cigányság patronusa volt. Egész életét cigányok között töltötte,
               haza csak azért járt, hogy megnyugtassa az éppen soron lévő feleségét, kifestette a
               bajszát, lenyirta a szemölcsökről a szőrt, megfente pomádéval a haját, a gödörbe
               hányta a hitelezők leveleit és ment a banda után. Ha egyik-másik asszony terhére
               volt, segített magán, ahogyan tudott, aztán új feleséget vett. A félbolond
               földesuraság a régi Magyarországból maradt itt, mikor a férfiak még késő vénségükben
               sem ismerték a tehetetlenséget. Könnyedén forgatta az asszonyok hajlandóságát, mint
               egy táncmester az iparoslányokat. Kapa-fogával, kint ülő bikaszemével, dörmögő, komor
               hangjával, húsos, nagy fülével, bütykös ujjával és megvékonyodott lábszá­rai­val
               sajátságos hatással volt a vidéki nőkre. Sok asszony van a világon, aki megcsókolja
               azt a helyet, ahol férfija megütötte. Szívesen szenved évekig, hogy utolsó óráján
               néhány jó szót kapjon ajándékba. Lenyirja a haját, kiszedi a fogát, kiszúrja fénylő
               szemét, összeszorítja éhes gyomrát, lebírja gyötrő szenvedélyét, búcsút mond a
               tavasznak, a szépségnek, az egész élet­nek, - ha éppen így parancsolja a férfiú.
               Pistoli dörmögve járt, mint egy félelmes vadkan és az asszonyok lenyujtogatták
               mezítelen lábukat, hogy a szörnyeteget ingereljék. Így temetett el három
               feleséget.</p>
            <p>- Gyerünk a bestiához - mondotta Pistoli a cigányoknak, miután szentül meg volt
               győződve, hogy Maszkerádi kisasszony az ő kedvéért jött Bujdosra. Előkészítette
               csalhatatlan hatású műszereit. A tajtékszivarszipkát, amely ölelkező, mezítelen
               szerelmeseket ábrázolt. Ezüst tárcáját, amelyre fürdőző nők voltak festve, a zsebébe
               dugta. Nem felejtette otthon a furfangos tollszárat, amelynek üvegszemében meztelen
               táncosnőket lehetett látni. Valamint a litografált képeket, amelyeknek látásától
               vérbeborult az asszonyok arca és képzelete. Kis sapkát húzott a mutatóujjára,
               amellyel mindenféle bolondságokat lehet elkövetni. Megköszörülte a torkát és
               kiáztatta a lábát. Így indult Pistoli a bestia meghódítására.</p>
            <p>Hempergő kedvvel, dalra szorongatott torokkal, a messziségbe hangzó füttyre
               csucsorított szájjal utazott a cigányokkal, mint egy örökös vőlegény, akinek minden
               faluban van meny­asszonya. Féktelen, harsogó, szinte állati kedvű volt, mint a
               fegyencek némely napokon, vagy az őrültek Nagykállóban, a tébolydában, ahol
               körülbelül félesztendőt töltött. Innen szöktette el az első feleségét, egy szótlan
               királynőt, aki oly szép volt, mint az emlékezet. Rövid, fiús haja volt s csalogatóan
               nézett, mint a lőcsei fehérasszony. Izabellának hívták s oly felejthetetlen volt,
               mint egy középkori fejedelemasszony, akire a haldokló zsoldos gondol a csatatéren.
               Ekkor még térden csuszkált Pistoli, sűrűhajú, fiatal, bölénybika-kedvű férfiú volt és
               boldogan kúszott be az ágy alá, midőn Izabella erre parancsot adott. Ezt a
               Jókai-regénybeli hősnőt szerette valójában egész életében. Midőn egy napon Izabella
               öngyilkos kézzel - egy zsinórral - véget vetett életének, Pistoli megesküdött a
               halott mellett, hogy követni fogja őt mihamar. Azóta elmult húsz esztendő. Pistoli
               részeg volt, házasodott, asszonyt temetett, árok sarában és virágágyban aludt, annyi
               nőnek az illata maradt meg az emlékezetében, mint egy nagyvárosi hímkutyának a
               szaglószervében, szeretett cipőket, szoknyafodrokat, ingeket és nyakszirteket, bolond
               módjára táncolt mezítlábas szolgálók és szentképarcú asszonyok után, üvöltötte
               szerel­me nevét a vöröslámpásos házak előtt, minden éjszaka bemászott egy másik
               ablakon, ahol alvó nőket sejtett; sikoly, lárma, fegyverdurranás, vad menekülés
               béresek lőcsei elől, s a követ­kező éjszakán győzelem egy szakácsné ágyában, miután
               fejét, arcát véresre szabdalták féltékeny udvarlók: ez lett volna az élete... S midőn
               magára maradt, mint siralomházban a rab, a gyertya holdjában, a lámpás kormos
               langyában, a párna ravatalos gyürődésében, a mulatság után következő siket csendben
               fuldoklás lepte meg... felriadt, halálát látta s Izabella kezét érezte, amint vonja a
               másvilágra. Éjjel sohasem aludt tehát, csak napvilágnál, égő gyertyák között,
               átkutatott szekrények, ládák, fiókok társaságában. Kígyók surrantak tova a szőnyegen
               s üvölteni szeretett volna, de eszébe jutott egykori szobatársa, az őrült őrnagy, aki
               egész nap üvöltött a kényszerzubbonyban.</p>
            <p>Ez volt a fehérmájú Pistoli, aki a cigányok térdén hempergett s úgy kacagott, hogy a
               kereszt­utak, amelyek éppen nem foglalkoztak vándorlók elbolondításával, kísértetek
               módjára vissz­han­gozták a Pistoli kacagását. A néma fák elkomorultak, mint a
               bitófák, amelyek alól elszö­kött a delikvens. Árnyékot vető sövények, amelyek alatt
               bizonyosan a Halál szokott meg­pihen­ni, midőn felírja a lutri-számokat, amelyeket
               álmodott, baljóslatúan hegyezték a fülüket, mintha azt várnák, hogy Pistoli mikor
               unja meg a kacagást, s egy iramodással át akar ugrani a sövényeken, a másvilágba.
               Útszéli kutak, mint hallgatag bűntársak maradoztak el a cigány­bandás kocsi mellett.
               Ide fojtották magukat a nők, akiknek pazar kedvvel, érdemtelenül mindent ígért
               Pistoli, mint hitelezőknek a terminust. Szerették, hogy mindent megígért s
               megzavarodtak, hogy semmit sem tartott meg. A mezei kutak, mint közönyös cinkosok
               élték tovább egykedvű életüket. Őket nem vonta felelősségre a kisbíró. Míg Pistolinak
               folyvást kacagni, szinte a jókedvtől őrjöngeni kellett, hogy tovább élhessen egy éjet
               s egy napot. Egyszer nagyon örült annak, hogy a lábát törte, midőn kiugrott egy
               ablakon. Fizetett egy rátát Izabellának, gondolta magában.</p>
            <p>Ám menjünk együtt a holdas tavaszi éjjel, kormos cigánylegényekkel, búskomor
               hangszerek­kel, ezüstlakodalmakon táncoló nagybőgővel s hagyjuk a csalódott útszéli
               fákat, amelyek epednek a vándorlóért, mint a meghibbant öregasszonyok... a
               vándorlóért, aki alattuk meg­vacsorázik, megiszik egy üveg bort, eldanolja azt a
               nótát, amely legjobban tetszett neki életében, aztán nadrágszíjat akaszt a
               legvastagabb ágra, hogy háborítlanul töltse a hosszú éjszakát. (Pistoli undorodott,
               mint a macskabajuszú, urambátyámos végrehajtótól: minden kiugró ágtól,
               szétterjesztett lombozatú fától, ahol alkalmas helyet látott, hogy régi tervét
               meg­valósítsa. A nyoszolyákat szerette volna látni, amelyeket ezekből a fákból
               faragnak, amelyek­ben örökké éberen, simogatva, vigyázva üldögél a nő, amíg Pistoli a
               másvilági szellemekkel csatáz álmában.)</p>
            <p>Végre megérkeztek Bujdosra, mint a kísértetek.</p>
            <p>- Szonett kisasszony nótáit, - parancsolta Pistoli a cigányoknak, midőn
               elhelyezkedtek az udvarház ablaka alatt, amelyből kék világosság szüremlett az
               uccára. Ott szentkép alatt mécses ég, mert a ház mindig oroszvallásúaké volt, akik
               olajjal és béllel szívesen áldoztak Máriának, hogy kegyességét ne vonja meg a
               szerencsétlenektől.</p>
            <p>Mikor megszólalt a zene, Evelin még szokás szerint regényt olvasott s férfiismerőseit
               képze­letben hasonlítgatta egyik-másik betűhöz s papirosból való figurához. Szerette
               az éji órát, az eltávolodást az élettől, az előre megírt életsorsú emberek
               történetét... Valahol tán már megírta valaki jóelőre az ő történetét. „Kisasszonyka -
               mondta egy alkalommal a kártyavetőnő -, minden teljesülni fog, amit gyermekkorában
               álmodott. De nem lesz öröme a valóra vált álmok­ban.” Vágyott a férfiakra, akik érte
               szenvednek, vágyott nagyúri dámaságra, színházra, bálra, mulatságra, jó lovakra,
               önálló életre, falusi csendre és nagyvárosi búgásra... Szenve­délyre, szép szóra,
               felejthetetlen napokra. Az élet oly könnyedén adogatta vágyait, mint a bűvész
               cilinderkalapjából rózsáit. - S most éppen az éji zene hangzott fel az ablakok alatt,
               mint a spanyol regényekben, melyet forgatott. Szenyora áll az erkélyen és alant
               lovag.</p>
            <p>Maszkerádi kisasszony egy sarkig érő bundát kapott magára és káromkodva benyitott
               Evelin hálószobájába.</p>
            <p>- Te rendelted ide a cigányokat? - kérdezte foghegyről. - Undorodom a falusi
               malacbandától. Én olyan zenét szeretek, amilyent te nem is ismersz. Én modern nő
               vagyok. Rég elfelejtettem a Cserebogárt, a sárga cserebogárt. Beléjük lövök a
               revolveremmel, ha el nem hallgatnak.</p>
            <p>- Jó lány, - felelt csendesen Evelin. - Az udvarlód jött el megint.</p>
            <p>- Az a dohos kurtanemes! Piha! A csizmáját, ha egyszer lehúzná, sohasem jönnék többé
               erre a vidékre.</p>
            <p>- Pistoli, - magyarázta némi hévvel Evelin. - Hát nem ismered fel a nótáidról?</p>
            <p>- Te aranyráma! - felelt megvetően Maszkerádi kisasszony. - Ha Pesten volnék, a
               cselé­deimmel veretném meg az éjjeli csendháborítókat. Három adag adalint vettem be,
               amíg végre álom ereszkedett a pilláimra. - Most beállít ez a gazember az ő tatár
               szokása szerint, ázsiai hangszereivel, kötnivaló nomádjaival s visszazökkent a
               valóságos életbe. Magyarországon vagyunk, egy istenhátamögötti faluban. Nagyon jól
               fogunk járni, ha a betyár épségben hagyja az ablakokat. Tavaly köveket dobált a
               hálószobámba. Hogy miért nem zárja le a gendarmerie az ilyen fenevadat?</p>
            <p>- Kedvesnek kell hozzá lenned, - szólt Evelin bizonyos háziasszonyos komolysággal,
               midőn kiszállott az ágyból s alsószoknyát hurkolt derekára. Selyemmel bélelt
               lakkpapucsot húzott. Lebontott hosszú hajfürtjeit felfűzte. Kisimította a homlokát.
               Egy biztonsági tűt sokáig a fogai között felejtett, amíg hallgatta a kívülről hangzó
               szerenádot.</p>
            <p>- Mindenekelőtt meg kell győződni arról, hogy Pistoli van itt, nem pedig
               szegénylegények, akik éjjeli muzsika ürügye alatt fosztogatják a házat, - szólt
               vérvörös pulykaméreggel Maszkerádi kisasszony.</p>
            <p>- Ennél mi sem könnyebb. Felnyitod az ablakot, kitaszítod a zsalugátert, gyufát
               gyujtasz s megkérdezed a sötétségtől: vajjon Pistoli úr, a kitünő gavallér és nemes
               férfiú ajándékozott meg e drágalátos éjjeli meglepetéssel?</p>
            <p>Maszkerádi átkozódott, mint egy cigány...</p>
            <p>- Itt süllyedjek el, ha megteszem. Vakuljak meg inkább, mint ezt az avas gubát
               lássam.</p>
            <p>Evelin a piros harisnyakötőit pattogtatta térdein, egy vastag vörös slafrokot
               keresett elő. Úgy töntörgött, mint egy himporos éjjeli lepke a virágágyak felett.
               Friss, elszánt, vállalkozó volt az arca, mint az utasoké, akik hajnalban kelnek, hogy
               sokreményű városokba elutazzanak:</p>
            <p>- Én idevaló földbirtokosnő vagyok. Nem sérthetem meg egyik szomszédomat sem. Légy
               szíves, Malvin, alkalmazkodj házam szokásaihoz.</p>
            <p>- Becsületemre, leforrázom a kutyát! - felelt fenyegetőleg Maszkerádi kisasszony. -
               Ennél szemtelenebb frátert nem ismertem életemben. Felönt a garatra s úrinőket
               háborgat éjszaka azon a címen, hogy ő részeg. Nincs itt rendőrség? Nincs egy jó kutya
               a háznál?</p>
            <p>- A kutyáim ismerik Pistoli urat, mint egy grófot az orfeum-portások. Itt most már
               nem lehet segíteni a történendőkön. Pistoli urat, földbirtokos-szomszédomat vendégül
               kell látni az ebédlőben, amíg kedve kerekedik tovább barangolni a szigetségben.
               Egymásra utalt emberek vagyunk ezen a vidéken. Erre csak fináncok járnak, akiket
               közös erővel leitatunk.</p>
            <p>Maszkerádi kisasszony vállat vont s felnyitotta az ablakot, habár egy percig
               megfordult a fejében, hogy a vad földesuraság alantról golyót röpít felé.</p>
            <p>- Gyere fel, te átkozott korhely, - kiáltotta az éjbe Maszkerádi. - De vágd le előbb
               a szakálla­dat, mert az asztalhoz pecsételjük.</p>
            <p>De Pistoli még nem volt készen feladatával. Az éjjeli zenélést ő oly komoly,
               ünnepélyes aktus­nak vélte, mint a vidéki négyesrendező a maga tennivalóit. Láttatok
               már kvadrill-vezénylőt, aki lemondott volna egyetlen figuráról is, amelyet a régi
               táncmesterek aláírtak? A kisasszonyok és a táncosok már bizsergő bokával és tenyérrel
               várják a kivilágos-virradatig érő szuppé-csárdást, de a négyesrendező fontoskodva,
               mint Mózes a zsidókat, vezeti a táncoló-társaságot a különböző figurák
               labirintusában. A hatodik figurának ezer cselszövése van. Én mindig boldog voltam, ha
               a furfangok végén megtaláltam táncosnőmet s tovább szőhettem azt a nagyreményű
               beszélgetést, amelyet többnyire a francia négyes alatt kezd el minden jóravaló
               fiatalember Magyarországon.</p>
            <p>Pistoli az éjjeli zenének volt a mestere.</p>
            <p>Ismert minden ábrándos nótát, amelyet magyarhonban valaha cigányok zsalugáter alatt
               ját­szottak. Tudott a balatoni nótákról, Boka, Lavotta és Csermák ábrándjairól, de
               nem hagyta ki Konti József keringőit sem. Az asszonyok, akiket szerenádjaival
               meghódított, megtanították, hogy mit szeretnek félálomban hallgatni a nők.
               Legutolsónak maradt Pistoli úr kedvenc dala, amely rendesen nyitányul is szolgált,
               mintegy éjjeli ismertető-jelnek a csendes ablakok alatt:</p>
            <p>- Felleg borult az erdőre...</p>
            <p>Ezt a nótát Pistoli úr a hársfák alól énekkel kísérte. Kellemes, elég zengő baritonja
               volt, mert hiszen ebben az időben még nem lehetett faluhelyen női szívet megnyergelni
               dalos-tudomány nélkül. Midőn a dalt befejezte, a nagybőgő mormogása elhangzott az
               éjben, mint egy elmult lakodalom, Pistoli levett kalappal az ablakhoz járult, amelyen
               felnyílott a zsalugáter. Evelin előbb meggyujtotta a szokásos gyufát (Maszkerádi
               kisasszony nagy bosszúságára), aztán néhány szóval megköszönte a kiváló úr
               figyelmességét.</p>
            <p>- Csupán hódolatomat kívántam bemutatni, - felelt komoran Pistoli.</p>
            <p>Az udvarházhoz tartozott egy veranda, amelyet most még nem használtak e kora
               tavaszban. Felfordított kerti székek, fonott asztalok, virágállványok, színes
               üveggömbbel ellátott fehér karók, hintaágyak voltak a verandára dobálva, mintha többé
               sohasem térne vissza a nyár. Evelin felszólítására itt helyezkedett el Pistoli úr
               hangászaival, négy lábára állítottak egy asztalt és Evelin boros palackokkal,
               poharakkal jött ki a ház belsejéből, míg Maszkerádi kis­asszony egy sonkát cipelt ki
               a kamrából. A cigányok pálinkát kaptak, amit a sarokban ittak egy fekete üvegből és
               alattomosan vigyázták egymást, hogy ki mennyit húz le gégéjén a szilvó­riumból. A
               kerti gyertyatartók megvilágították az udvar egy részét. Álmos cselédek bámul­tak ki
               az ablakon, a nagy kutyák morogva jártak a veranda alatt, mert nem haraphatnak a
               cigányok lábikrájába. Pistoli úr a két leány között hetvenkedve huzogatta derekát és
               több­ször megkérdezte, hogyan tudnak férfi nélkül élni? Maszkerádi lesütötte a
               szemét, csak az ajka vonaglott, mintha magában csendesen káromkodna; míg Evelin
               nyájasan felelgetett a vendégnek, kijelentette, hogy a mai napig ő nem is gondolt a
               férjhezmenésre, de ezentúl fontolóra veszi Pistoli úr bölcs szavait.</p>
            <p>- Tudomásom szerint, eddig még mindenki férjhez ment becses családjában, - mondta
               komo­lyan Pistoli úr.</p>
            <p>- Én utolsó sarja vagyok a családnak, - felelt Evelin. - A nagynyirjesi Nyirjes nevet
               én viselem utoljára.</p>
            <p>- Azon is lehet segíteni, csak a királlyal kell jóbarátságban lenni. Tudni kell az
               utakat, a mó­do­kat, a keréknyomokat, a megkenni való tengelyeket, nem kell sajnálni
               némi fáradságot és az igen tisztelt családnevet meg lehetne menteni a történelem
               számára. Mert mi valamennyien a történelemnek élünk itt Magyarország északkeleti
               részén. Mi utánunk már úgy sem lesznek olyan ősi magyarok, mint amilyenek mi vagyunk.
               Kivesznek az erkölcseink, a szokásaink, a faji nemességeink. Nem lesz már soká
               Magyarország. Az új, modern emberek kitologatnak bennünket őseink földjéről. Én
               tulajdonképpen csak azért búsulok minden magyar hajadonért. Gyermeket, minél több
               gyermeket kell szülni a magyar nőknek, hogy a faj még fenmaradjon.</p>
            <p>Pistoli pohárköszöntő formájában mondta el szavait. A poharát odakoccintotta a lányok
               poharához és várta, hogy ellentmondjanak szavainak, de a kisasszonyok jobbnak vélték
               a hall­gatást. Maszkerádi kisasszony hosszú szempillái alatt türelmesen hallgatott,
               pedig a gavallér nem vette le róla a szemét.</p>
            <p>- Én például özvegyember vagyok... Özvegyember: kutyaember. A hideg ágyban egyébre
               sem emlékezik, mint arra, hogyis volt valamikor, valamikor, más világban. Minden az
               asszonyi mindenhatóságra, fölségességre és életörömre emlékezteti házában szegény
               özvegyet, pedig már majdnem megtanulta volna, hogyan kell bánni az asszonyokkal, hogy
               azok boldognak érezzék magukat. Egy özvegyember sohasem veri az új feleségét, mert
               igen jól tudja, hogy a verés fáj. Ha mérges, csak a pipacsutorájával érezteti
               haragját, mert az emlékezet, amely a teme­tőből száll felé, megbocsátóvá teszi világi
               dolgok iránt. Az özvegyember naphosszant hallgat, mint a csigabiga a házában.
               Bajuszát sodorja, csizmáját keféli, a ragyákat nézi tüköré­ben s félszemét behunyja,
               mint az okos ember, aki nem mindig akarja meglátni, hogy lopnak a cselédei. Az
               özvegyember legfeljebb a csizmáját szidja, ha rossz volt az éjszakája. Azután mindig
               nevet az arca, mint a színészeké. Az ökölbeszorított kezét eldugja a mellénye alá. S
               már nem is azért, hogy majd elővegye a temetés után. Csak hallgat mindig, csendesen
               csó­válja a fejét a világi mulandóságokon és hallatlanul megveti a férfiakat, akik az
               elhalt asszony kegyességéről dicsekesznek kétségbeesett jókedvükben. Minden jóravaló
               lánynak özvegyem­berhez kellene férjhezmenni, mert az megbecsüli, a tenyerén
               hordozza, vadgalamb módjára szelídíti.</p>
            <p>Maszkerádi kisasszony oly halkan nyelt, mint az álmodozó, aki nem akarja álmát
               elzavarni.</p>
            <p>- Éppen nekem termett, - szólalt meg nagy csöndesen és felemelte a szempilláit, hogy
               kés-szeme kivillant penge módjára s megakadt Pistoli úr fehér mellényén.</p>
            <p>- Az élet, - folytatta Pistoli, meglehetősen dörcögtetve a szavakat, mint egy bölcs
               táblabíró, - nem tréfa, lányom. Messzire látó, okos embereknek lugas az élet, ahol
               kedves szellők között, jóillatú szőlőlevelek társaságában, délutáni lábvízzel,
               csöndes aludgatással, jó ebek és kívá­natos fehérszemélyek társaságában, egyefene
               gonddal, hosszant élve, szépeket pipázgatva, csöndesen vacsorázgatva: lehet eltölteni
               az életet, amely oly biztonsággal ássa sírját, mint a vakondok a vermét. Semmit sem
               akarni, csak nyugodalmat. Semmit sem remélni, csak a hol­napi jó időjárást. Senkiben
               sem bízni, senkinek sem hinni, semmi rendkívülit nem gondolni, csak élni, élni,
               szeretni, elaludni, felébredni, egészségesnek lenni... Kényelmes papucsot visel­ni s
               tollas ágyban hálni. Boldog, hosszú öregséget élni, amely az életnek java.
               Becsületesen átaludni az éjszakát, az ebédutánokat, egyet-kettőt kurjantani,
               verekedni s kibékülni. Eljönnél hozzám feleségül, gyönyörű virágszál?</p>
            <p>Kinyujtotta a kezét s megfogta Maszkerádi kisasszony karját.</p>
            <p>A szigorú hölgy nem ellenkezett. Elmerengve ült helyén, csak a szempillái
               setétlettek, mint kihunyt csillagok. Szinte magának beszélt, amint megszólalt:</p>
            <p>- Nagy álarcosbál az élet, tekintetes uram, - kezdte elmerengve, mintha valahonnan
               messziről hozta volna a szavát. - Én nem is tudom, hogy kegyed igazat mondott-e,
               midőn kezemet megkérte?</p>
            <p>Pistoli nem hamarkodta el a dolgot, mert megtanulta a nők körül, hogy az igazságos,
               komoly magaviselet mindig hatékonyabb a szeleburdi, heveskedő magatartásnál. Lassan
               megtöm­ködte kis pipáját mintha a színpadon volna. Hosszant, fájdalmasan sóhajtott.
               Előparancsolta a cigánybandát és elhuzatta a kedvenc nótáját. A nótára kiültek
               szemei, mint öreg hölgyek az ablakba. Topogott a lábával, mintha kísértetek bujkáltak
               volna az asztal alatt. Felemelgette a kezét, mint egy családapa, aki rosszalkodó fiai
               között kíván rendet. Végül nagyot ütött az asztalra, mint egy betyár. A cigányok
               elhallgattak. Pistoli darab ideig jobbra-balra lógatta a fejét.</p>
            <p>- Rendelkezhetik az életemmel, - mondta rekedtes hangon. - Bármelyik falusi toronyból
               fejest ugrok, mire megvirrad, ha éppen ez a kívánsága.</p>
            <p>- Hát igazán szeret? Holott engem nem szeretett idáig senki - mormogta Maszkerádi
               kis­asszony.</p>
            <p>- Már megettem kenyerem javát, - felelt Pistoli úr ünnepélyesen. - Még sohasem
               szerettem senkit, csak kegyedet.</p>
            <p>- Pistoli úr! - szól közbe Evelin.</p>
            <p>- Hagyjuk a bolondságokat. Én a hölgyet, Evelin kisasszony, akit vendégül lát,
               eljegyezni jöttem Bujdosra. Kérem, adja őt nekem.</p>
            <p>Pistoli úr elmondván e szavakat, féltérdre ereszkedett a bujdosi hölgyek nem kis
               mulatságára, a cigány tust húzott, miközben csaknem bezúzták a nagybőgő oldalát, a
               kutyák vonítani kezdtek, a csősz a szénaboglya alatt felébredt s futólépésben
               közeledett a házhoz.</p>
            <p>- Szerelmes vagyok, mint egy vagabund. Kérem bocsásson meg nékem, - fordult Evelinhez
               összetett kézzel Pistoli úr.</p>
            <p>- Ne érzelegjünk, - szólt fanyar kedvvel Maszkerádi kisasszony. - Ebben a házban
               Evelin szokta meghúzni a zenélő-óra zsinórját, hogy eljátszassa a nagymama nótáját.
               Én komoly, életunt nő vagyok, szép öcsém. Beszéljünk egymással olyan nyelven, mint a
               kupecek a vasúti várakozásban. Mit ád, ha hozzámegyek feleségül?</p>
            <p>Pistoli leverte a port a térdéről. Elégedetlenül megcsavarta vastag bajuszát, mint a
               hentes, akinek kése alól kiszaladt a disznó. Legjobban szeretett színpadi hangokon
               beszélni a nőkkel, vándorkomédiás módjára rajongani, hazudni, haldokolni és
               közönyösen továbbmenni anélkül, hogy egy komoly szót fecsérelt volna el életéből. A
               nők csak addig voltak kedvesek neki, amíg elhitték hazugságait. Tébolyodottak módjára
               meresztették a szemüket, remegtették az orrcimpájukat, hegyezték a fülüket a sohasem
               hallott mondásokra és hosszant bámultak ki az ablakon az ábrándok közé. A hisztériás
               nők voltak tehát Pistoli úr kedvencei, akiket messzi vidéken kiszimatolt. Boldogan
               dörzsölgette a kezét, ha egy nőről azt hallotta, hogy a haját lenyiratta, mert azt
               hitte, hogy égeti a vállát. Bakkecske módjára ugrándozott, midőn egy asszony
               bevallotta, hogy lenyelte a gyermekét. De végleg felvidult, midőn egy menyecskével
               találkozott Munkácson, aki megsúgta neki, hogy az állán szakálla van, mint egy
               férfinak s ezért nem mer a tükörbe nézni. Elbánt e nőkkel, mint egy állatszelidítő s
               szedte sátorfáját, miután megunta a mulatságot.</p>
            <p>- Mit adok? - dünnyögte s körülnézett. - Először is a nevemet adom, amelyet csak a
               helybeliek ejtenek ki Pisztolynak. Régi, flórenci név. Az őseim hozták magukkal Nagy
               Lajos udvarába. Ezen a vidéken, itt északkeleten még van értéke a nemesi címernek.
               Nem kis dolog itt a zárt korona a címer felett. Az enyémben pelikánok vannak, heten,
               amelyeket az anyjuk önvérével táplál. Mert a Pistoliak mindig önfeláldozók
               voltak.</p>
            <p>- Én szabadgondolkodó vagyok, - felelte Maszkerádi kisasszony. - Ismétlem, ebben a
               házban csak Evelin tartja tiszteletben a széllel-bélelt, fontoskodó és pórleányok
               méhéből származott ősapákat, részeges csatlósokkal, doromboló apródokkal szeretkező
               nagymamákat. Én magam­nak s magamért élek, mint egy fa egyedül a mezőkön. Büszke
               voltam arra, hogy nincs társam. Ámde igyunk egyet, kérő uram, mert száraz ez a sok
               beszéd.</p>
            <p>Maszkerádi megragadta a poharat, felrúgta a széket, mint egy kóbor lovarnő és
               közelhajolván Pistoli úrhoz, megejtően nézett két pengeszemével a férfiú szemébe.
               Fenékig ürítette a poharat és a kert bokrai közé hajította:</p>
            <p>- Ne igyon belőle többé senki. Mert a maga egészségére ittam, Pistoli úr.</p>
            <p>- Azt se bánom, ha azt mondja Pisztoly, mint ezen a vidéken szokták a nők, - felelt
               hem­pe­regve a felvidámodott férfiú. - Már látom, hogy nem visel bádognadrágot, mint
               a feministák.</p>
            <p>- Csipkéset, takarosat, férfinak valót! - csattant fel Maszkerádi.</p>
            <p>Megemelintette a bundáját. Olyan volt a két lábaszára, mint a legnemesebb
               patkányfogó-ebnek az elülső lábai. Előre nézett egyenesen két lábfeje, szőrrel bélelt
               papucskákban. Fekete harisnyája feszült, mint a fiatal vágy. Kivillant a nadrág
               csipkéje, hogy Pistoli úr lekapta a szemét, mint a napsütéstől.</p>
            <p>- Nono, - dörmögte tartózkodó ravaszsággal, - a barchent sem kutya. Akkor voltak
               szépek és egészségesek az asszonyok, amikor barchentben jártak.</p>
            <p>- Csak Evelinhez forduljon bizalommal, uram, - flótázott rigó módjára Maszkerádi. - E
               tisztes hölgy még azokat a vásznakat viseli testén, amelyeket a nagymama vásárolt a
               felvidéki gyolcsostól.</p>
            <p>Evelin csendeskén nevetett, mint a gyenge szél himbálja a faleveleket.</p>
            <p>- De nyugodt is a szívem, nem olyan bolond, mint a tied.</p>
            <p>- Bolond a szíve? - kiáltotta önfeledten Pistoli. - Hisz ezt keresem én. Ezért járom,
               kóborolom ezt a nagyvilágot, hogy végre egy bolond szívre akadjak, amely nekem
               megfelel. Mert én víg ember vagyok. Víg a házam is, mintha az ördög bújt volna belé.
               A szomorú cselédet elker­getem, a bús asszonyt kiverem a portámról. Az én házamban
               mindennek nevetni kell, mert úgy sem tart örökké az élet. A házőrző kutyáimnak oly
               bolond szokásuk van, mint a cirkusz­ban a bohócoknak. A székeknek három lábuk van, az
               ágyak leszakadnak, hogy visszhangzik bele a pince. A szekrények rádőlnek a
               látogatóra. A szajkómadaram úgy tud szitkozódni, mint senki Magyarországon. Öblösen
               nevetnek a nagy kályhák és a falak tele vannak ragasztva régi élclapokból kitépett
               képekkel. Azt még a bolond-házban tanultam meg, hogy nem szabad szomorúnak lenni.
               Mert a szomorúak kiássák egymás szemét.</p>
            <p>Maszkerádi kisasszony a két könyökére támasztotta az állát s úgy hallgatta Pistolit,
               mint a vevő az eladót.</p>
            <p>- Hát még mi van abban a remek házban?</p>
            <p>- Nyugalom. Mert én nem bontok fel sem levelet, sem telegráfot. Akinek valami dolga
               van velem, jöjjön hozzám. Ujságot nem olvasok, csak az Urambátyámot, mert úgyis
               meghallom a vasúton, a kocsmában az idegen emberek beszélgetéséből, hogy mi hír a
               nagyvilágban. De ha cirkusz vagy színház van Munkácson vagy Patakon, a nézőteret
               sűrűn felkeresem és virágot küldök a színésznőnek, hogy azt higgye, bomlok érte.
               Egyáltalában meg kell szoknia, kis­asszony, hogy a nőkkel úgy bánok, mintha
               valamennyi a volt vagy jövendőbeli szeretőm volna. Nem szabad tehát féltékenynek
               lennie, mert azt már láttam a bolond-házban is, hogy a féltékenység leharapja egymás
               orrát.</p>
            <p>- Aztán, hogy élünk?</p>
            <p>- Mint a muzsikusok. Reggel én találok ki valami dévajságot, estére maga kacagtatja
               meg de­re­kamat, mert ez szükséges az emésztéshez. Nagy ebédeket fogunk enni,
               amelyekhez magam készítem a salátát. Ünnepnapokon megfőzöm az ürücombot savanyú
               borban és konyakban. Magának semmire se lesz gondja, mint arra, hogy az ágyam puhára
               legyen vetve, kéznél legyen a meleg tégla, ha hideg a talpam és sok szódabikarbonáta
               legyen az éjjeli szekrényen, mert én más orvosságot nem tudok bevenni. - Eddig
               szultán voltam a házamban. Megkö­ve­teltem a feleségemtől, hogy mindennap egy más
               hölgy alakját, modorát, természetét, testét, ruháját vegye magára. De most már
               rabszolga leszek. A maga rabszolgája.</p>
            <p>Maszkerádi lelkesen bólintgatott:</p>
            <p>- Hogy elhitték az effélét a bolond asszonyok!</p>
            <p>- El... - felelt csendesen Pistoli. - Mindent elhittek, amit mondtam, mert mindig a
               szemükbe néztem.</p>
            <p>- No nézzen az én szemembe és koccintson.</p>
            <p>Darab idő mulva azt kérdezte Pistoli uram:</p>
            <p>- Ugyan miféle bor ez, hogy csókolja a torkomat?</p>
            <p>- Hát bizony ez egy kis ötesztendős badacsonyi, szép öcsém. Én szoktam ezt inni
               Bujdoson, mert itt rajtam kívül senki se él borral.</p>
            <p>Pistoli felemelkedett és diónagyságú, tudatlan s okoskodó szemeit végigjáratta a
               hölgyeken, mintha mérlegelné elmondandó szavainak értékét:</p>
            <p>- Ürítem e poharat, - kezdte oly hangon, mintha az egész vármegye visszafojtott
               lélegzettel várná a szavait, - e ház galambszívű úrnőjére, nagynyírjesi Nyírjes
               Evelin kisasszony őszent­ségére, akinek kezéről úgy hull az áldás e szerencsétlen
               magyar vidékre, mint a liliomról a virágpor. Ürítem e poharat e bús szigetség hófehér
               kócsagmadarára, akinek közénk való visszatérése felengeszteli a helybeli szívek kopár
               földjeit, mint a tavaszi eső a mezők életének kérgét...</p>
            <p>- Váltót kell zsirálni, Evelin, - sugta Maszkerádi kisasszony a barátnője fülébe.</p>
            <p>Evelin csendesen lehunyta a szemét.</p>
            <p>- Ha muszáj...</p>
            <p>- Ne félj! Majd megszabadítlak én ettől a Potya Jancsitól örökre. Csak egy kis
               hordóval guríttass fel az Enyémből.</p>
            <p>Evelin ezután lesütött szemmel hallgatta Pistoli úr pohárköszöntőjét, amelyben számos
               célzás volt a boldogult szülőkre, nagybátyákra, „szívemből való barátaimra”, a régi
               jó időkre, a magyar nők hazafias kötelességére, a nyírvíz-szabályozására: fehér
               selyemcipős szerelemre, - midőn Pistoli úr kivette hercegi koronával himzett
               zsebkendőjét és szemét megdörzsölte, hangját kántormódra remegtette, eljátszotta
               mindazt, amit a vidéki szónokok szoktak temeté­seken, torokon, lakodalmakon, midőn a
               bor megoldotta a nyelvét és a vérmes fantáziában felgyülemlenek a holnap reménységei.
               Minden falusi ember Cicero Magyarországon. Száza­dokig foly el a felesleges energia
               pohárköszöntők alakjában a magyarokból. Sírni lehetne a pohár mellett elmondott
               szónoklatokra, ha utána agyba-főbe nem verték és ki nem rabolták volna az ünnepeltet
               az országúton.</p>
            <p>Evelin, nagyasszony módjára, kicsit náthás orral koccintott (talán egyik-másik
               mondását komolyan elhitte a férfiúnak, mert az magát az asztalnak düllesztette),
               aztán engedelmet kért és eltünt a házban.</p>
            <p>Maszkerádi kisasszony ránézett a vendégre, mint a lőcsei fehérasszony a kertek alatt
               a vándor­lóra.</p>
            <p>- Tudna-e értem valami áldozatot hozni, szép öcsém?</p>
            <p>- A toronyból...</p>
            <p>- Hagyjuk a régi frázist. Tudna-e értem koporsóba feküdni hű bízó szerelmében, mint
               Álmos Andor tette Evelinért? Mi nők gyermekek vagyunk s irígyeljük társainkat,
               akikért nagy áldozatokat hoztak a férfiak.</p>
            <p>- Szentséges becsületszavamra...</p>
            <p>- Tudna-e értem, velem reggelig mulatni, aztán pőrén csúfosan végigmenni a piacon,
               mint a mezítelen vándorlegény, akit ruhátlanul dobnak ki reggel a rossz nők
               házából?</p>
            <p>- Krudélis feltétel.</p>
            <p>- Tudna-e az én szemembe nézni egész éjszaka, azután dobra ütni mindent, ami eddig
               volt. Tekintély, tisztelet, férfiasság elosztana, mint a füst. Falu bolondja,
               vármegye lenézettje, ország gúnyja lenni, mert Maszkerádi Malvin ezt akarta az ő
               szerelmesétől féltékenységében. Egyszerre meg akarta semmisíteni a nők előtt, mint
               egy altwiencsészét földhöz vernek, hogy soha többé ne törődjenek az ő tulajdonává
               lett férfiúval. Hogy ezentúl sohase nyujtsák ki ravaszdi, vágyakozó, bujálkodó
               asszonykezek a karmukat az ő férfiára. Senki férfia legyen az, mint a legrongyosabb
               bőgős Magyarországon. S egyedül az övé legyen. Tudná ezt megtenni értem, kékszakállú
               hercegem?</p>
            <p>- A bolondházban az emberek néha ugratják egymást. Egy postatiszt reggeltől-estig
               ugatott, mint egy kuvasz s magyarázatul azt adá, hogy a folyton üvöltő őrnagyot
               akarja ingerelni. Vajjon nem kelepce ez, szívem hölgye? - kérdezte Pistoli úr, aki
               már rég azt hitte, hogy túl van a nők rejtélyességén. Fázékonyan begombolta a
               mellényét s egy kiáltással talpra ugrasz­totta az aludgató cigánybandát. A „pápai
               uccát!” parancsolta s tovább nézett nagy figye­lemmel Maszkerádi kisasszonyra.</p>
            <p>A cigányok halkan muzsikáltak, mintha halott társukat kísérnék a temetőbe.</p>
            <p>- Én azt vállaltam, hogy önt elintézem, - szólt Maszkerádi kisasszony hideg hanggal,
               de a szeme belebújt Pistoli úr mellénye alá, mint a táncosnő kígyója. - Én
               megszabadítom öntől ezt a vidéket, mint egy kellemetlen személyiségtől, az erkölcsök
               Rózsa Sándorától. Itt csupa derék és jó ember lakik, mint akár a Krimi-félszigeten.
               Névnapokon, évfordulókon csóko­ló­zunk, mintha félig-meddig Oroszországban feküdne a
               szigetség. Ártatlan szemű, nyírfagyenge akaratú, védtelen és védekezni nem tudó nők,
               baráti szóra csalódások után is engedő, testvéri érzésű, melankólikus hangulatú
               férfiak lakják a tájat. Ön az egyedüli futóbetyár itt, aki okos, mint a kígyó, és
               ravasz, mint egy méregkeverő. Ment ön már valaha ölre életében? Vágott-e poharat
               józanul valakinek a fejéhez? Megcsókolta-e a tüzes kályhát, ha kedve szottyant rá?
               Itt a sírva verekedő, sírva vigadó, sírva szeretkező emberek között egy fagyoslábú
               patkány ön, minden álarcossága mellett. Egy józan korhely, akinek sohasem jár el a
               szája arról, mit ma­gában igazándiban gondol. Egy hidegszívű állatkínzó, aki csendes
               megelégedettséggel nézi, ha cigányaiban meggyullad a pálinka. Egy tigrisszívű,
               vérengző kezű férfi, aki letépné az asszonyok emlőjét és magában bukott nőszemélynek
               ítél minden nőt. Egy cinkupa, amelynek mindegy, hogy bort, vagy vért mérnek benne.
               Egy rosszszájú, mocskos, becstelen, akinek olyan véleménye van a női nemről, mint egy
               fegyencnek.</p>
            <p>Pistoli szélesen mosolygott, mintha hurik hegedültek volna a fülébe.</p>
            <p>- Ezen a vidéken minden nő a szeretőm volt, - felelt csendesen.</p>
            <p>- Én is?</p>
            <p>- Te még nem. De leszel, mire virradni kezd.</p>
            <p>Maszkerádi vállat vont:</p>
            <p>- Lehet.</p>
            <p>Két öreg béres hordócskát gurított a verandára, mint egy kis vízilovat. Levett
               kalapjuk alatt olyan volt a fejük, mint Rákóczi hűséges jobbágyaié. Virágos kancsóba
               eresztettek a borból, aztán halkan elmentek, mintha innen egyenesen a másvilágra
               térnének pihenni.</p>
            <p>- Én ismerem önt, kisasszony, - kezdte Pistoli úr és a halántékához emelte a két
               kezét, mintha a gondolatait rendezgetné. - Ön a legúribb, leggőgösebb, legbüszkébb
               nő, akivel életemben találkoztam. Engem megvet és a cipősarkával szeretne eltaposni,
               mint egy pondrót. Igaza van ebben önnek. Mert én vagyok a legbecstelenebb férfi
               Magyarországon... Most gondolja: leitat, megaláz. Tollban és szurokban meghemperget
               és dögszállító-kocsin beküld a városba.</p>
            <p>- Azt fogom tenni, - felelt összeszorított ajakkal Maszkerádi kisasszony.</p>
            <p>Pistoli vállat vont:</p>
            <p>- Lehet... Ön megéri. Igyunk hát abból a pokol borából.</p>
            <p>- De kortyonként, bundás... Mert ez az én borom. Hegyalja legjobb bora. Ott terem a
               hegy­oldalban, ahová szeretkezni jár a Nap.</p>
            <p>Maszkerádi kisasszony a férfiú poharához döfte a magáét, hogy szinte szétloccsant az
               üveg.</p>
            <p>- Gyűlölöm a két észvesztő szemed, - mormogta a kisasszony. - Tele van elpusztított,
               felfalt, szétmarcangolt szívű asszonyok árnyaival. Látom bennük az ártatlan szőkéket,
               ostoba barná­kat, csirkeagyvelejű nagyszeműeket, szenteskedő arculatú, buja
               kövéreket, a tót szűzmáriákat és kutyaszőrű nyírségi hunivadékokat. Látom társnőimet
               a te két pribék-markodban, látom durva, ormótlan lábadnak a rúgásától fegyház
               templomának vasrácsos hajójában énekelni, bolondokházában tébolyultan a vizes lepedők
               alatt epekedni a halálért, az öngyilkosságért, a magányban álmatlanul virrasztani
               együtt a holddal és tanácsot kérni a vetőkártyától. Látom, hogy tetted őket
               boszorkányokká, bomlott hajú bestiákká, tajtékos szájú tébolyultakká. Te nagy
               gazember vagy, Pistoli, - de szeretlek.</p>
            <p>Pistoli a kisasszony vállára tette a kezét:</p>
            <p>- Most megvallok önnek valamit, amit ezen a vidéken előkelősködő, otthon koplaló
               fertály­mág­nások között nem szoktam hangoztatni. Az én őseim zsoldoskatonák voltak.
               Én se vagyok más, mint egy kóbor kalandor, aki véletlenül ezt a vidéket szemelte ki
               magának operációi színteréül. Én nem szeretek senkit. Csak üvölteni szeretnék a
               kíntól s gyönyörtől, hogy társtalanul, vallomástétel nélkül, konokul egyedül járom az
               életet, senkinek a barátsá­gára nincs szükségem, mindenkinek megvetem a gyűlöletét,
               szétfeszítem a vállam, egyedül vagyok. Legfeljebb az életemet vehetik el tőlem... Úgy
               nézem, hogy nagyságod is büszke arra, hogy sokat és sokszor tud egyedül lenni.</p>
            <p>- Mindig, - röppent el Maszkerádi kisasszony szájából a szó. De aztán megbánta és így
               foly­tatta: - Mi közöd van neked hozzám, akire rá se lépnék, mint egy árokban heverő
               eb hullájára?</p>
            <p>De Pistoli úgy tett, mintha nem is hallaná a hölgy kés-éles szavait, hümmögve
               bólintgatott a poharának:</p>
            <p>- A borba nézek s megtalálom a barátaimat. Itt vannak ők mind. Az ifjúságom, a
               bátorságom, hitetlenségem és babonám. Itt vannak mind, akiket szerettem és gyűlöltem.
               A pohárból rám néznek a kedves arcok. Kegyelmet kérnek, de én megiszom őket. Itt
               vannak a nők, akik megőrültek s tébolydában várják a percet, míg ellophatnak egy
               kést, amelyet a szívükbe - vagy az én szívembe - döfjenek. Reám merednek, hívnak,
               minden jót ígérnek. Három bolond feleségem. Az egyik naphosszant az ágyban fekszik s
               rövidre van nyírva a haja, mint egy fiúé. De nem őszül, mert a tébolyultak nem
               szürkülnek. Mindig az ablakon függ a szeme s az én arcomat várja. Fekszik és soha
               szóra nem nyitja a száját, mint a végtelenségben az angyal, aki a mindentudást tartja
               kötényében. Elkábulok, mintha egy messzi csillagba néznék, mikor eszembe jut. Hová
               lett, merre ment? Hogy sohasem jön haza kísérteni?</p>
            <p>- A második feleségem megcsalt, ezért tettem be az őrültek házába. Ne
               dicsekedhessenek ezek a soványéletű, kopott vízimadarak olyan fenhangon a feleségem
               ballépésével. Egyik éppen a szemembe mondta a dolgot. Hát azt úgy megvertem, Madame,
               mint egy juhász a szamarát. A fejét, az arcát, a szemét ütöttem ezzel a két öklömmel,
               hogy recsegtek a csontjaim. (Azt hiszem, azt a nőt szerettem a legjobban, holott a
               nevét is elfelejtettem...) Aztán hazamentem és sírva, rimánkodva, hideglelősen
               lefeküdtem a feleségem mellé. Ha ekkor kedves lett volna hozzám: tán mindent
               elfelejtek, megbocsátok, semmivé teszek az emlékezetemben, mint egy névtelen
               levelet.</p>
            <p>- De komisz, hideg, bűnös és elszánt volt. Megfizetek, gondoltam magamban, s
               kicsavartam a szívem helyéről, mint egy fát. Mert én kutya-ember vagyok... Sokat
               szenvedtem, áztam-fáztam, kíntól fütyörésztem s féllábon táncoltam. Kutak mélyébe
               néztem és a régi temető sír­dombjaiból kikapartam csontokat, amelyeknek elmondtam a
               bajomat, amikor már úgy szenvedtem, hogy mindig attól féltem, hogy a sötét éjszakában
               elkezdek üvölteni és többé soha be nem foghatja emberi erő a számat. Megcsalt...
               Kukorékolni fogok és őrült módjára futkározok, mint a kakas a tűzvészben. A
               balkezemmel fogtam a jobb csuklómat, hogy ne vegyek kést. De valahogy végezni kellett
               vele. Ott van ő is a nagykállói elmebajosok házában és ha visszajönne kísérteni az
               árnyéka, belelőnék.</p>
            <p>Maszkerádi kerekre nyitott szemmel hallgatta a kurtanemest, mintha valami lappangó
               tűz­folyam közelednék feléje a szavak jégzajlásában. Tudta, hogy a patkányfogóval
               játszik, mégis nyujtogatta az ujját a csapóvashoz. Vajjon mit tud ez az ostoba
               külsejű ember, hogy megbo­londulnak mellette az asszonyok? - Az éjben hosszant
               fütyült valahol nagy messzeségben egy vonat, a dombok mögött, mint az eltávolodó
               élet. Feltünt képzeletében egy salétromos, ölesfalú komor ház, amelynek bolthajtásai
               alatt ciprus módjára lehorgasztott fejű asszonyok töprengve gondolnak a férfira, aki
               itt egészségesen, vérpirosan, kegyetlen szándékkal üldögél vele szemben. Nézi kiülő,
               nagy szemeivel, mint az állatszelidítő. Talán jó volna Evelint hívni... De az
               bizonyosan elmerült regényolvasmányába, mint egy holdkóros. A részeg cigányok a
               sötétségben hancuroztak, mint a pribékek. A tökrészeg nagybőgőst legyűrték a földre
               és a szájára, meg a gyomrára ültek, aztán leöntötték a mámorost. Mint egy másvilági
               éjszaka árnyképei hemzsegtek az udvar sötétjében a falusi cigányok. Pistoli néha
               nyugodtan, keményen rájuk szólt, mint a marakodó kutyákra:</p>
            <p>- Csiba, te.</p>
            <p>Erre dültek, leguggoltak, hasrafeküdtek, békák és útszélen térdeplő koldusok alakjait
               vették fel. Megbújtak az éjszaka kormos tűzhelyén.</p>
            <p>- A harmadik? - kérdezte Maszkerádi.</p>
            <p>Pistoli úr rettentő nagyot ivott az üvegből, mintha földalatti tüzet akart volna
               eloltani. Egy percig elakadt a lélekzete. Kábultan nézett körül.</p>
            <p>- Ez a hegyaljai a legjobb fájdalomcsillapító. Olyanná lesz tőle az ember, mint az
               indiai fakír. A szívén áthatolnak az asszonyok kötőtűi, de vér nem serked a
               sebből.</p>
            <p>- Csak igyon, Pistoli, mert akkor nem szégyenlem magam, hogy egy részeg ember
               trágársá­gait hallgatom. A részegeknek minden meg van engedve. Tegnap még undorodtam
               volna öntől, de ma nagy légnyomás van. Különösek, kiszámíthatatlanok a tavaszi éjek.
               Az ember azt hiszi, hogy köze van a csillagokhoz, - szólt Maszkerádi kisasszony és
               teli kancsót tolt a részeg ember elé.</p>
            <p>- A harmadik: az nagyon szeretett. Misliknek hívták, de lehet, hogy más neve is volt.
               A kutyámat neveztem valamikor Misliknek. A szemöldöke összeért, mint a komor
               emlékezet. Az arca megközelíthetetlenül szigorú volt, mint egy bezártablakú ház,
               amelynek szobáiból többé sohasem könyökölnek ki az uccára pirosruhás leányok. Az ajka
               összezárult. Várkút volt az, amelyből örökre elfogyott a víz. Az álla hegyes volt,
               mint az apácák térde. És az volt a szenvedélye, hogy minden éjszaka meg akart
               fojtani. Azt mondta, hogy a nyugalmat szereti és hajlékony, hideg, finom ujjait lassú
               simogatással elhelyezte, majd alattomosan, alig megfi­gyel­hetően szorítani kezdte a
               torkomat. Mintha egy kígyó fonódott volna a gégémre. Fel­ugrottam s menekültem. Erős,
               hajlékony és ruganyos volt. Körülfont a lábaival, a karjaival, halálosan az ajkamra
               szorította az ajkát. Olyan volt a szája, mint a vámpiré. Ahol megcsókolta a testemet,
               vérvörös folt maradt, mint a csaláncsípés. A szemét lehúnyva tartotta, nem
               lát­hattam, hogy mily tüzek gyujtogatják odabent. Tán félt, hogy megriadok. Némán,
               hangta­lanul, életre-halálra szeretett. Szegény, tán maga sem tudta, hogy meg akar
               ölni. Misliktől komolyan féltem. Házon kívül töltöttem az éjszakáim, mert
               észrevettem, hogy a sötétségben jön meg a bátorsága. Ha megvertem, mintha gumilabdába
               ütöttem volna. Olyan csendesen lépett a hátam mögé, hogy sohasem vehettem észre.
               Mozdulatlanul, nyugodtan üldögélt és a távolba nézett. Hej, sokszor keservesen
               megbántam, hogy ezt az őrültet magamhoz vettem a Szepességből!</p>
            <p>- Az alvásom olyan volt, mint a magányos szélmalomban lakó kísértet nyögése.
               Forgolódtam egyik oldalamról a másikra, mint egy elkárhozott. Minden
               ajtócsikordulásra felébredtem, mint a rab a siralomházban. Egészségem, étvágyam,
               operetli-kedvem kezdett elhagyogatni. Cigá­nyaimtól féltem, mert mindig hazaküldtek
               reggel felé. Talán ők is a Mislik szolgálatában állot­tak, mint az éjszakában búgó
               nagy iharfák, amelyeknek láttára megbicsaklott a nyeldek­lőm. Kösd fel magad...
               Legtöbb időmet egy vak zongorással töltöttem, aki sohasem volt álmos, mindig
               egyformán részeg, komoly, fekete s gyászindulókat játszott napokig. Don Sebastiánnak
               neveztem magamat s megnézegettem az országúton a méltóságos magatartású fekete
               lovakat, amelyek a temetőbe visznek.</p>
            <p>Egyszer eszembe jutott, hogy megnézem, mit csinál éjszaka Mislik. Ha megcsal,
               legalább elteszem láb alól.</p>
            <p>Éjfélkor zörögtem, halkan, csalogatólag, mint régebben a lányosházak ablakán, hogy
               már a gyűrűm kocogásáról ismertek a szigetségben.</p>
            <p>- Ki az? - kérdezte Mislik.</p>
            <p>- Don Sebastian, - feleltem elváltoztatott hangon. De Misliket nem lehetett
               megcsalni.</p>
            <p>- Hozom a kapukulcsot, - szólt a zsalugáter mögül, oly meglepetés nélkül, mintha
               világ­életemben éjfélkor állítottam volna be.</p>
            <p>- Furcsa időjárás volt. A szél tompán üvöltözött a kémények körül, mint a kóbor
               kutya, amely idegen ebeket lel a sírok felásásánál.</p>
            <p>- Százgallérosomban a kapuhoz húzódtam, mintha csontjaimat, fehér lábszáraimat
               rejteget­ném. Könnyű, halni vágyó kedv bogarászott zilált fürtjeim körül, mint egy
               hirtelen mámor régi kedvesünk kertje alatt, tavaszi estén. Ha itt meghalnék s a nők
               megtalálnának, mint őr­helyén a katonát... Vártam, gusztáltam, mint egy balsorsos
               kártyás. Vajjon mit hoz az éjszaka?</p>
            <p>Mislik kinyitotta a kaput.</p>
            <p>Szótlanul nézett rám. Nem csodálkozott, nem örült, hogy éjszaka hazajöttem. Általában
               ennek a nőnek olyan kifejezéstelen volt az arca, mint egy kígyónak. Sohasem lehetett
               tudni, hogy mit gondol magában. Örvendeztem, ha néha megszólalt, mert sohasem
               hazudott.</p>
            <p>Az ebédlőben világosság volt. Nem szerettem, hogy Mislik ébren volt éjszaka. Ki
               tudja, miben töri a fejét, midőn virraszt? A nőknek mindig el kell foglalva lenni.
               Gyerekszopta­tás­sal, nagymosással, vagy alvással. Ha virrasztanak, tétlenkednek,
               abból baj lesz.</p>
            <p>- Miért nem aludtál? - kérdeztem az asszonyt.</p>
            <p>Legyintett:</p>
            <p>- Tudtam, hogy megjössz. Tudtam, hogy megunod a piroslábú nőket és visszakívánkozol a
               feleséged tiszta kezéhez. Majd megdagasztlak, mint a kenyeret.</p>
            <p>Közbe kell vetnem, hogy azt szerettem a legjobban, ha a feleségeim dörzsölgették a
               hátamat, a lábomat, köszvényes térdemet. Minden becsületes ember köszvényes lesz
               előbb-utóbb. Bizonyos korban az élet már nem csupán szeretkezésre való, hanem
               egészségápolásra. Meg­kö­veteltem a nőktől, akik szerettek, hogy megtalálják a
               csipkeujjaikkal a fájós részeket testemen és azt dörzsölgessék, vakargassák. Úgy
               aludtam, mint egy kandur, amelynek nyakát simogatják. De Mislik egyebet is akart. A
               fojtogatástól irtóztam.</p>
            <p>Ledobtam a köpönyegemet s beléptem az ebédlőbe.</p>
            <p>Teremtő Istenem. Sohasem fogom elfelejteni ezt az órát!</p>
            <p>Ott ült az asztalnál a két feleségem, akiket a bolondházban tudtam. Az asztalfőn az
               első, a Sári foglalt helyet rövidre nyírt hajával, tébolyodott két nagy szemével és
               pálinkától bűzösen. Édes likőrt szopogatott s ügyet sem vetett rám.</p>
            <p>A másik feleségem, a Mári az asztalra hajtotta a fejét, mintha hosszú útról jött
               volna. Terem­tőm, megkövéredett, megnőtt a hasa, mintha gyermeke közelegne... Olyan
               bús, vánnyadt volt az arca, hogy nem tudtam rá haragudni.</p>
            <p>- Ülj le az asszonyaid közé, - szólt Mislik s maga is helyet foglalt az asztalnál, a
               két karját összefonta a mellén, mint egy bíró.</p>
            <p>- Mi van itt? - kiáltottam. - Hogy kerültetek ide, ti boldogtalanok?</p>
            <p>- Eljöttek, hogy téged újra lássanak, - felelt Mislik.</p>
            <p>Az ajtónak akartam ugrani, de Mislik csendesen mosolygott hiábavaló erőlködésemen. A
               kulcs a zsebében volt már akkor.</p>
            <p>Pistoli szünetet tartott, megragadta a kancsót és olyan nagyot húzott, hogy majd
               eltört a csigolyája. Maszkerádi kimeredt szemmel nézte a kövér embert, mint egy
               csodát.</p>
            <p>- Mi történt a bolondokkal? Mért nem ásták ki a szemét? - mormogta.</p>
            <p>- Hitvesi jogaikat követelték, - felelt Pistoli és az asztalra meredt. - Kegyed
               előkelő, finom úrhölgy, nem mondhatok többet.</p>
            <p>Amint látja, életben maradtam, pedig megölhettek volna. Megcsufíthattak,
               megcsonkíthattak volna, mert hárman voltak. De kezesek lettek. Megsimogattam,
               megvigasztaltam, megnyug­tattam őket. Reggel fogattam s elvitettem mind a hármat
               Nagykállóba. Azóta ott vannak a bolondházban. De éjszaka mindig benézek előbb az ágy
               alá, mielőtt belefeküdnék. Sötét uccán vigyázok a hátam mögé. Ha nagyot kacag valaki,
               félrekapom a fejemet. Nem szeretek farkasszemet nézni a holddal. Én vagyok Pistoli, a
               vármegye bolondja, szeret-e?</p>
            <p>- Igyon, - felelt Maszkerádi. - Igyál még, hogy ne emlékezz semmire, hogy elfelejts
               engem, az éjszakát, a tavaszt...</p>
            <p>Mintha kísértet vonná maga után, felemelkedett helyéről és a kert felé kezdett menni,
               amely lappangva vonult meg a ház körül. Néha megállott és visszanézett.</p>
            <p>Pistoli vörös volt, a szemei elégedetten gurultak jobbra-balra. Hagyta menni a kert
               felé Masz­ke­rádi kisasszonyt. A kancsót a szájához vette és beleordított,
               belekacagott, mint egy kürtbe. Az öklével verdeste az asztalt. Ültében táncolt a
               széken. Felborzolta a haját. És Maszkerádi hiába nézte őt messziről, a kertből. A
               különös ember nem állott fel s nem ment a megzava­rodott leány után.</p>
            <p>Még üvöltött egyet-kettőt Pistoli, aztán táncos kísértetként kirohant cigányaival a
               házból s eltünt az éjbe.</p>
            <p>Szomorú nap következett Bujdoson.</p>
            <p>Maszkerádi kisasszony egyetlen szót sem mondott az éj eseményeiről.</p>
            
         </div>
         <div type="chapter">
            <head>
                V. A jóasszony kútja.
            </head>
            <p>A vadkacsa kotyogott a nádban.</p>
            <p>Tavaszodott; napról-napra többen jöttek vissza a földre, a láthatatlan lények, messzi
               vándor­útjukból, akik danolgatásra tanítják a hosszúszárú füvet az árokszélen,
               játszanak a föld alól előmászó bogarakkal, hintáznak a nyírfák puszta gallyain és
               rárikoltanak az országúti embe­rekre.</p>
            <p>Ezek a láthatatlan kezek hajtogatják a száradó fehér női ingeket a réteken, gyorsan
               utat ásnak az előfolyó vizeknek, az árokba guggolnak és disznóságokra tanítják a
               békákat, belekapasz­kod­nak a tehenek farkába és arcul legyintik a kalapja alatt
               szundikáló pásztort. Letépik az ud­varház ereszéről a mohát, buborék módjára futnak
               fel a vén esőcsatorna sötétjében, felülnek a kéményre s lábaikat lelógatják.
               Hátbaverik a fiatalasszonyokat, megcsípik a kakas sarkantyú­ját, mérges füvet adnak
               az ebeknek, amitől azok reggeltől estig szaladgálnak. Koboldok, füstgomolyagok,
               léglabdák a napfényben; míg az eső szemelgetésében behasalnak a lapos levelek alá,
               behúzódnak az ágyak mögé, a küszöbön gunnyasztanak, a kasba ülnek a szekerek mögött,
               láthatatlan denevérek módjára csimpaszkodnak a parasztok hosszú hajába,
               beleka­pasz­kodnak a nők pendelyébe, megrángatják a lányok hajfonatát. Ha akarod:
               szellők, amelyek málnásbokrok között laknak, vagy langyos esőcseppek, amelyek olyan
               erővel verődnek az ablaküveghez, hogy felébred tőlük az álmodó. Kikezdenek öreggel,
               akinek szalmás fejét a földre nyomják, miközben szétvetett lábszárral a nyakára
               telepednek. Megkergetik a fiatal­embereket, mint seregélyeket.</p>
            <p>A zuhogó esőben vagy a függönyt vonogató napfényben a bujdosi házban egyforma
               közömbösséggel folyt az élet. Evelin egy láda regényt talált a padláson, amelyet a
               nagyanyja olvasott a forradalom utáni esztendőkben. A kopott zöld füzetekből szívének
               való romantika áradt. Jósika, Dumas, Sue, a Rocambole... Mily jó volna, ha tél lenne
               s a fahasábok pattog­nának a nagy kályhákban ez olvasmányok mellé! Míg Maszkerádi
               kisasszony néha megállt a kapubálvány mellett és hosszant nézett körül a tájon. Ha
               valahol megpillantja vala Pistoli urat, bizony nem szabadul büntetlenül a tréfás
               férfiú.</p>
            <p>Álmos Andor, a romantikus agglegény természetszerűleg száműzte magát a bujdosi
               háztól, amióta Maszkerádi kisasszony betette oda a lábát.</p>
            <p>Az életnek vannak érzékenységei, galambütötte sebei, amelyeket a felületes szemlélő
               észre sem vesz. Láthatatlan repedések a borostyánon.</p>
            <p>Meggondolatlan szavak, önfeledt tekintetek, figyelmetlen mozdulatok embertársaink
               részéről, amelyek a bölcs vagy cinikus embert elkerülik, lepattannak már a
               ruházatáról is; míg egyes embereket úgy nyomon követnek, messziről felkeresnek, mint
               a macskák bizonyos nőket. Nem láttad még, hogy ha bizonyos nővel utazol, sétálsz,
               kertben ülsz, vagy hajón elmerengsz, - messzi tájakon nincs macska, - darab idő
               multán azonban észreveszed, hogy hölgyed lábánál egy macska ül, mely szőrét
               fényesíti. Honnan jött elő, sohasem fogod megtudhatni. Előjött, megérezte a bizonyos
               nőt, akihez ő ragaszkodna.</p>
            <p>Így vagyunk a szavakkal és egyéb életjelenségekkel is.</p>
            <p>Maszkerádi kisasszony körülbelül két esztendő előtt társalgás közben ezt a szót
               ejtette ki, hogy: <hi>kroncsi</hi>, ami a pesti népnyelvben koronát
               jelent. A jelenvolt Álmos Andor nyomban gyanakodni kezdett a kisasszonyra. Nem sok
               időnek kellett elmúlni, hogy Maszkerádi kis­asszony a bujdosi kúriában bizonyos
               „vidéki palikról” beszélt oly megvetéssel, hogy Álmos Andor csaknem elszólta magát.
               Maszkerádi kisasszony pedig csak az akkori pesti divatot utánozta, amely divat
               szerint úri és művelt körökben felkapták a pesti népnyelv különböző kifejezéseit.
               Fitogtatták, játszották a tolvaj-zsargónt. Tünő divat volt ez, mint a nyár, midőn a
               pesti nők a kezükben hordták a kalapjukat. A „vidéki pali” kifejezést Álmos Andor
               termé­szetesen magára vette, mint egy romantikus agglegényhez illik. Egyetlen szót
               sem szólt sértettségéről, csak csendesen elmaradt a háztól. Maszkerádi kisasszony
               sokkal büszkébb, Evelin pedig jóval naívabb volt, mint hogy tudakozódtak volna Álmos
               úr elvonulásának okáról. Egy esztendő mulva, midőn Evelint ismét felkereste
               Maszkerádi kisasszony Bujdoson, befejezett tény volt, hogy az agglegény ez idő alatt
               távol marad a háztól. Vannak ajtók, ame­lyeknek csak belül van kilincsük. Kívülről
               nem nyithatók. Ilyen ajtó mögé zárkózott Álmos Andor érzékenységében. Ő volt az a
               vidéki ember, aki oly érzékeny, mint egy köszvényes sarok. Ellentéteképpen a másik
               vidékinek, aki soha és semmin nem sértődik meg, természetes önzéssel habzsolja fel az
               életet. Kibékül, összevesz, verekedik, gyűlölködik, szeret, de holnap­ra felejt s
               újra kezdi az élet habzsolását annál az asztalnál, ahová tegnap odaragasztották a
               szakállát.</p>
            <p>Mit eszel ki magában egy ilyen romantikus, midőn a vadkacsa kotyogni kezd a nádban és
               minden éjjel Evelinnel álmodik?</p>
            <p>Borongós délután, midőn oly pipaszagú volt a háza, mintha valamennyi ősapja lemászott
               vol­na a képkeretekből egy pipát kiszívni; a régi érmek, Mária Terézia-tallérok,
               római réz­pén­zek nem mulattatják el egyedülvalóságában; a hátrafont kézzel való
               sétálgatások egyhangúvá lesznek, mint a hosszadalmas esőzés; az ember csak felsóhajt,
               hosszant, váratlanul, meglepet­ten, mintha valami nagy bánat osont volna e percben az
               ajtóra és ott gyorsan elbújt a régi eső­köpenyegek alá, hogy majd éjszaka
               előcsoszogjon és szótlan öregember módjára gunnyasszon az alvó ágya mellett... egy
               ilyen délután felkereste régi szerelmét, Rizujlett asszonyt, hogy elpanaszolja neki
               bajait, szívtörténeteit.</p>
            <p>Rizujlett ugyancsak a szigetségben lakott, még pedig egy kastélyban, amely valaha a
               barátok kolostora volt. Apró fehér ablakok vonták be az oszlopos folyosókat, a
               köralakú udvaron a tetőn túlra nyúltak a nyárfák. Tiszta, ártatlan-illatú, zenélőórás
               hangú, zárt ház volt. Rizujlett férje, egy köszvényes kapitány légsúlymérőkkel és
               különböző barométerekkel vette körül fájó tagjait. Csupán két dolog érdekelte: milyen
               időjárás van odakünn és mi lesz ebédre? Ezen­kívül semmivel sem törődött. Rizujlett
               az idők folyamán minden valamire való férfinak a szeretője volt a környéken. De a
               férfiak azt hitték, hogy sohasem tudja őket elfelejteni, mert emlékezett a szerelmi
               dátumokra, a sorsdöntő órákra, a ruhára, amelyet a kritikus napon ma­gára vett, sőt
               az elhangzott, elporlott szavakra is. Kitünő memóriája volt, sohasem tévesztette
               össze egyik férfit a másikkal. S nem szégyenítette meg őket azzal, hogy valaha is
               bevallotta volna, hogy utánuk másé is lett volna. Minden férfi úgy válhatott el tőle,
               hogy örök időre magával vitte Rizujlett szívét. Rizujlett ezentúl csak könnyezik s
               mereng... S minden férfi más néven ismerte. Babonaságból vagy a szerelem
               újszerűségéből: az asszony más és más nevet adott magának, midőn egyik szerelemből a
               másikba elutazott. Álmos Andorral Rizujlettnek hívatta magát, mert észrevette, hogy a
               férfi napkeleti barnaságát és franciás könnyedségét kedveli leginkább. Csinált
               magának egy nevet, amelynek betűiben benne volt a Kelet és Nyugat. Bizonyosan mindig
               hű és jóságos volt Rizujlett, játékszere a férfiak kicsapongó szeszélyének, de
               sohasem panaszkodott. Kicsit elsápadt, kissé megrendült, darab ideig sűrűn látogatta
               a templomot, rendesen átment egy-két könnyebb betegségen, de sohasem akaszko­dott a
               szekérbe, amely már nem vette fel többé. Leült a kapitány mellé és egy hosszú életre
               való hivatással figyelte a barométert. Lesimította fodros haját és fekete bőrövet
               kötött dere­kára. Számba vette a gazdaságát és elégette a kompromittáló leveleket,
               miután megcsókolta őket. Azzal nem is nagyon törődött, hogy a környéken maradt egy
               koszorucska a hajából, egy emlékbe adott papucsa, vagy egy emlékezetes inge. „Az én
               uram csak azt hiszi, amit én mondok neki” - és sohasem aggódott, hogy akadna oly
               alávaló férfi, aki elárulná az ajándékba adott drága időkért.</p>
            <p>Álmos Andor körülbelül tíz esztendő előtt ment át azon a boldog korszakon, mialatt
               Rizujlettet magáénak nevezhette. Nagy és halálos szerelemnek látszott ez. Az érzelmes
               férfi csaknem eszét veszítette a szerelemben; meggondolás, habozás nélkül bízta
               sorsát Rizujlett tündöklő fehérségű kis kezére. Csinált szenvedések, felejthetetlen
               örömök, bágyasztó tobzó­dások és új életre keltő élmények jelentették a szerelmet,
               amelynek tartalma alatt félig ká­bultan, boldog-önfeledten járt Álmos Andor. S az
               egész világ létezését csupán szerelmesének akaratától látta függeni. Úgy tüntek fel
               Álmos Andor előtt későbben ezek az évek, mint az élet sötét temetőjének egyes
               sírdombjai, amelyeken égve felejtették a mécsest. A napoknak oly jelentőségük volt,
               mint az austerlitzi csatának. Az órák megállottak a zsebekben. Az élet hosszan és
               kéjelmesen nyúlt el, mint nyáron a Tisza. Sohase jön reggel, amely Rizujlett nevének
               említése nélkül kezdődne. Nem jön oly álom, amelynek firhangját ne ő eresztené le az
               éjszakából. Aztán mégis elmult minden, mint egy kocsinak a zörgése elhangzik a dombok
               mögött. Rizujlettnek nagy gyakorlata van abban, hogy a madár úgy repüljön tovább
               útjára, hogy ne vegye észre, hogy egy-két tollát elveszítette az idegen fészken, az
               erdőszélen, ahol éjsza­káját töltötte. Mire feleszmélt Álmos Andor, a tegnap még
               karjaiban tartott nőt, egyszáj­ról lélekző, egygondolatú s egyérzésű szerelmet már
               csak úgy látta, mint egy emléket egy régi templomból, ahol véletlenül több időt
               töltött egy ritka szentkép előtt. Rizujlett jósága át­vezette a férfiakat a
               meredélyeken, szédítő kötélhidakon. Büszke volt arra, hogy egyetlen férfi sem lett
               miatta öngyilkos, bár sokan gondolnak rá messzi évekből estvéli órákban, midőn a
               duruzsoló tűz és a melegítő bor vigasztalja a férfit a magányosságban.</p>
            <p>Ezért hívták Rizujlettet öregurak a Jóasszony Kútjának, mert sok szomjast
               megitatott.</p>
            <p>Rizujlett mindig ott maradt a kapitány mellett s a férfiak csupán álmukban láthatták
               tovább.</p>
            <p>A kapitány nagy szívességgel fogadta a vendéget és köszvénye iránt tudakozódott, mert
               ő már csak ezen az egy alapon barátkozott:</p>
            <p>- Még mindig a sarkodban van? Emlékezetem szerint, a derekadban és a térdedben is
               bujkált.</p>
            <p>- Sohasem lehet tőle szabadulni, - felelt Álmos Andor a mult idők lemondó hangján,
               midőn a kapitányt még köszvényével mulattatta.</p>
            <p>- Ez a tavaszi idő a legkritikusabb. Se tél, se nyár. Veszedelmes idő. Én az orromat
               se merem kidugni a levegőre, de bejön a kutya a hasadékokon, az ügyetlen cseléd
               ajtónyitásán. Üvegből van minden tagom. Bolondok az angolok, midőn családi ünnepélyt
               rendeznek a köszvény megérkezésével. Az igaz, hogy soká lehet vele szórakozni. De
               menj, tudom, hogy te is szen­ve­dő­társam vagy.</p>
            <p>A kapitány ezután elfoglalta helyét a saját találmányú karosszékben a különös szabású
               bundák és kendők között. Kipödrött bajuszával, rezes arcával, recsegő hangjával úgy
               ült, mint a hely­beli időjárás ellenőre.</p>
            <p>- Menj a feleségemhez, úgyis unatkozik szegény az én betegségem miatt. Kérlek, légy
               hozzá finom és hódolatteljes. Kevés asszony szenvedett annyit, mint az én szegény
               feleségem. Az egy földre szállott angyal. Sajnos, már nem olyan finom a keze, mint
               fiatal korában volt. Minden megvénül a világon, Álmos. Az én köszvényem már húsz
               esztendős. Mondd, igaz volna az, hogy egy német kitalálta a köszvény gyógyítását?...
               De csak menj. Mit csinálnék, ha meggyógyulnék? Előlről kellene kezdeni mindent,
               holott már nem akarok semmin sem változtatni. Más embereknek való a változás.
               Azoknak, akik majd utánunk következnek. Ezért nem is szeretek csak tíz esztendős
               ujságot olvasni. Körülveszem magam emberekkel, esemé­nyekkel, halottakkal. Nem értem
               én már ezt az új világot.</p>
            <p>A kapitány büszkén hátradőlt karosszékében, mint egy szobor. Talán szerette már a
               beteg­ségét, mert megakadályozta abban, hogy bolond fővel tovább folytassa az új
               életet.</p>
            <p>- Mindenki szocialista. Csak én meg a köszvényem maradtunk meg a régi világból, -
               szólt s mégegyszer megrázta Álmos Andor kezét, mintha ezzel a kézfogással búcsúzna
               mindentől, ami az életben kellemetes és kívánatos volt. Vidra-kucsmás feje egy kissé
               lehanyatlott. Aztán a lábával kezdett beszélgetni, mint aki nem veti meg végleg a
               társaságos életet.</p>
            <p>Rizujlett annyiban változott, hogy fehér fátyolt viselt a nyakán. Talán a ráncok
               miatt, amelyek egy napon beszöktek a kéményen át. A szeme - észvesztő, selyemlépésű,
               alázatosan mosoly­gó, halkan kérlelő tekintete, amely mindig oly megadással nézett a
               férfiakra, mint felsőbb­rendű lényekre, - a szeme tétovázva látszott függni egy
               távoli pont felett. Talán egy felhőt látott valahol, amelyet más nem vett észre? A
               vonásai, az arckifejezése várakozó volt, mint a vasúti állomásokon a nőké, akik
               hosszú ideig álldogálnak és a várt vonat még nem jön a várt utassal.</p>
            <p>- Te vagy?... - mondta felocsudva. De gyorsan hozzáfűzte: - Pedig mingyárt
               megismertem a lépteidet. Úgy jönnek azok a szobákon keresztül, hogy nem lehet
               nyugodtan tovább üldögélni. Valami rendkívüli, valami nagyszerű közeleg; ünnepnap a
               kalendáriomban. Hol jártál olyan sokáig?</p>
            <p>- Tanácsot jöttem kérni az Evelin ügyében.</p>
            <p>- A szerelmed? - felelt minden meglepődés nélkül Rizujlett, mint a jó ápolónők nem
               csodál­koz­nak a beteg kívánságai felett. - Majd meghívom... Mingyárt... Itt
               zavartalanul találkozhat­tok. Hozzánk már nem jár senki.</p>
            <p>Készségesen, mintha évek óta erre a szívességre várt volna Rizujlett, (csendes,
               beleegyező mosolygással az ajkán, mint a nagymamák, akik a szomszéd szobában
               hallgatják boldogtalan asszonylányuk boldog pásztoróráját) levélpapirost és tollat
               vett elő. Lila tintával, hegyes betűkkel, amilyenekre a zárdában tanítják az előkelő
               kisasszonyokat, levelet írt Evelinnek, amelyben meghívja egy csésze teára s egy kis
               mondókára. Ezek a finom ujjak, amelyeken már meglapultak a rubint és smaragd-gyűrűk,
               más leveleket írtak még nem régen. Hosszú, boldog, finom leveleket, amelyeknek egyike
               is elegendő lehetett volna egy férfinak, hogy egész életé­ben a szíve felett viselje;
               de a férfiak szeszélyesek... Lepecsételte a levelet és halkan ráneve­tett
               Andorra:</p>
            <p>- A legelőkelőbb asszony sem ment az örök női tulajdonságoktól. Öregségére örömet
               okoz neki, ha nőket férfiakkal összehozhat. Az uram a világ valamennyi köszvényes
               betegét ki­hallgatná. Én pedig a szerelmesek ügyes-bajos dolgait figyelném mindig.
               Szép volt... Sajnos, nem volt senkim, aki tanácsot adott volna. Azért nem sikerült
               minden úgy, amint kellett volna. Én csak egy gyönge, szentimentális asszony vagyok. A
               szívem telve mindenféle képzeletekkel; amelyeket vándormuzsikusok játszanak az ablak
               alatt... S elgondolkozom. - Az igazság az: hogy öreg legyek. Téged azonban szeretlek,
               mint a vőfély az ákácfa első virágát. Mindig is szeretlek, mert rólad, véled sokat
               álmodom. Kulcsokkal, kakasokkal, ágyakkal, fürdővizekkel s veled... Messzire sétálsz
               és visszajösz. Bocsáss meg, hogy babonás vagyok. Nincs más mulatságom, mint a
               vetőkártya. - De mingyárt itt lesz Evelin s én visszavonulok az öregem gyógyítására.
               A kezem alatt csillapodik a fájdalma, mintha valóban boszorkány volnék, amint az
               életben kedveskedve mondták.</p>
            <p>Álmos Andor a kezében tartotta kalapját és forgatta, mint valami ügyes-bajos ember a
               javas­asszonynál. Csak félszemmel nézte a régi szobát, amelyben annyiszor ült
               dédelgetések között vagy térdepelt a világoszöld szőnyegen, mert a szíve megtelt,
               mint malaszttal a búcsújáróé. Itt jóismerősei voltak a régi művű ingaóra réz-katonái,
               akik most is unatkozó zsoldosok módjára támaszkodtak a középkori város kapujához. A
               nagyorrú, paposkülsejű, vérmesarcú ősapák és ősanyák, akiknek csak a ruhájuk volt
               nőies, a bajuszuk beretvált s az álluk széles, mintha mindig a férfiak melléhez
               szorították volna: sok mindent tudnának Álmos Andor úrról beszélni. E mozdulatlan,
               hangtalan vének nyugtázták az esküvéseket, fogadalmakat és örök-hűséges
               hitvallásokat, amelyeket senki sem kért, csak a férfiak mondanak el végtelen
               árado­zásukban, midőn már nem találnak más szavakat, mint az eskü sírigkötő,
               másvilág-riasztó, örökbilincsként csörgő szavait.</p>
            <p>Ott térdepelt Álmos Andor az alázatos szemű, a boldogságtól, gyönyörtől mindig
               megriadt arcú, fehérruhás és szemérmes asszony előtt, aki felemelte két fehér kezét,
               mintha védekezne a férfi vallomásaitól. „Ne, ne... hisz érdemtelen vagyok e sok jóra,
               e sok boldogságra. Csak tűrj meg az utadban, csak jussak néha az eszedbe, csak
               lássalak néha: s ez nékem elég... Tarto­gasd a szíved hevét, érzelmeid láváját más,
               érdemesebb nők számára. Én csak egy útszéli fa vagyok az életedben, aki hűsen
               legyezgeti az arcod, amíg alatta egyet szundítasz.” Talán ezt mondta Rizujlett...
               Vagy annyit sem szólt. Csak betapasztotta a két kezével a férfi áradozó szavát, pedig
               ez volt az élet forrása... „Úgyis elmégy egyszer tőlem, mint örömlánytól a céltalan
               vándorlegény. Elmégy messzire, mint egy ifjúkori emlék. Ne szólj, csak hallgass, mert
               a szívem megszakad utánad.” De a férfi nem olyan fából van faragva, hogy elhallgatni
               tudjon, ha egyszer vallani akar. Nemcsak a pohárköszöntők könnyítenek a férfiak
               beszélő kedvén, de a szerelmi vallomások is. A zsilipet felhúzza az asszonykéz a
               megdagadt folyam előtt és jönnek a szavak keletről, nyugatról, dajkamesékből,
               álmokból, mint egy színes karaván, amely a világ négy tájéka felől verődött össze a
               szerájban. Mily hiábavaló kísérlet volna megakadályozni a férfiakat abban, hogy a
               homlokukkal érintsék a földet, midőn ez okozza nekik a legnagyobb gyönyörűséget! Csak
               küldjétek ki a fanyar öregembereket a szobából, mikor a szerelmi vallomás órája
               elkövetkezett. Az ő mindentudó, kifestetlen, más­világ-szürke arcuk nem való a
               gyönyörű hazugságok színpadára. Legfeljebb egy babonás vén dajka maradhat a sarokban,
               aki megjegyzi az elhangzott szavakat és szajkó módjára ismétel­geti az elkövetkező
               borongós napokban. - Szerelmi vallomás! Te boldog óra, amelyet kifelej­te­nek a
               gyászbeszédből a sír felett. Pedig csak azt kellene megkérdezni a halottól, hogy nem
               felejtett-e el szerelmet vallani, amíg a földön járt?</p>
            <p>Amit tudott az életről s a szerelemről Álmos Andor, azt mind Rizujlett-től tanulta. A
               pajkos­kodás, evés-ivás, sétálgatás közben, amíg lecsillapult egy fertályórára a
               szerelmi láz: Rizujlett mindenre megtanította Andort, ami az életben mulatságos s
               érdemleges. Rizujlett nemcsak azt tudta, amit a szatmári nénéknél tanult, de ismerte
               a hirhedt márki úr receptkönyvét is. Bár külsejében oly vadvirágos volt, mint egy
               vándor cigánynő, a szeme olyant villant néha, mint a kóborlók tüzénél éjszaka a kés,
               amelyet másnapra megköszörülnek; olykor felkiáltott, mint a vadmadár, mielőtt megadná
               magát hímjének; a szája francia parfőmöt lehelt, kondor haja illatos volt, mint
               Carmené a hangversenydobogón és egyéb testrészeit is úgy ápolta, mint egy hercegi
               menyasszony az esküvő napján. A szerelmi rafinéria olyan bűbájait tudta, hogy a
               nyirségi kurtanemes szívesen felhasította volna a mellét, hogy Rizujlett kibuzogó
               vérében áztas­sa meg csodálatosan kis lábát. Tünemény volt ez a nő mozgékony orrával,
               sötét szem­pilláival, nemes nyakszirtjével, fázékony, hiszékeny magaviseletével.
               Szeszélyes kedvében ő volt az a nő, akiről a költők dalolnak, mert megrészegedtek
               tőle. Titkai voltak, mint egy szótalan bűvésznek. A sírása vagy jókedve akasztófára
               juttathatta volna a férfiakat. De ő jó volt, mint egy galamb... Sohasem lehetett
               megunni, mint a tavaszt. Mindig el lehetett hallgatni a beszélgetését, mintha egy
               érdekes, utazási könyvben lapozna a hallgató. Játszott a hangjá­val, mint gyermek
               labdájával. Azért volt, hogy mindenkinek kedvében járjon. Öröm volt.</p>
            <p>Álmos Andor, amint megszürkült fejét megpillantotta a velencei tükörben, - ahol
               sokszor nézték egymást vidéki jegyesek módjára összebújva, - csodálkozva kérdezte
               magától, hogyan is maradt el ettől az asszonytól? Jó dolga volt, mint egy
               sündisznónak, mégis elcsavargott a háztól. Elment s magánosságában tökmagot rágott,
               mint egy dacos gyerek.</p>
            <p>Könnyű homokfutó kanyarodott az udvarra, mint egy gentry-regényben, ahol mindig
               mulat­nak és sohasem élnek.</p>
            <p>A pántlikáskalapú kocsis mellett galambszürke ruhában Evelin foglalt helyet, a
               rövidfarkú almásszürkék vígan ügettek az asszonykézben idáig, most a szerszámjukat
               csörgették, mintha ennyit érne az egész élet.</p>
            <p>A fehérrámás ablak mögül elfogódva nézte Álmos úr a két nő összecsókolózását a
               piros­napernyős verandán. A komoly, meggondolt Rizujlett szelíden vonta magához a
               szüzet, mint­ha kívánná ártatlanságát. Jobbról és balról megcsókolta Evelint. Már nem
               voltak vetély­társ­nők, amint találkoztak. A negyvenesztendős asszony és a húszéves
               leány egymás mellett nem gondolhatott arra, hogy ők versenyezhetnének egy férfiúért.
               Evelin nobilis, finom és leeresz­kedő volt, mint egy nagyvilági hölgy, aki
               szeretetreméltó ismerőseihez, akik kénytelenek egész életüket falun tölteni.</p>
            <p>A kapitány megcsapkodta lábszárát, mint egy engedetlen lovat s az ajtóig a kisasszony
               elé ment.</p>
            <p>Aztán felnyílott a fehérajtó és Evelin kicsit meglepetten, kicsit szórakozottan
               nézett Álmos úrra, mintha a magános ábrándozgatásoknak lepkepora apránként hullana le
               szempilláira. Hátranézett. Rizujlett könnyes szemmel, de végtelen jósággal
               bólintgatott s eltünt.</p>
            <p>- Látni akartál? - kérdezte szeliden.</p>
            <p>Levonta a kutyabőr-kesztyűt és kezét, mint egy virágot Álmos úrnak nyujtotta.</p>
            <p>- A kapitányék nekem is eszembe juthattak volna. De hidd el, Andor, oly tétlen
               vagyok, mint egy heverésző macska. Múlnak a napok s jóformán nem is gondolkozom.
               Messze-messze tűnik fel előttem az élet, mint egy hegylánc a láthatáron, ahová
               sohasem fogok eljutni. Eszem­be se jut, hogy városok, emberek, más életek vannak a
               világon. Egy hamurakáson ülök. S addig nincs semmi baj, amíg az meleg.</p>
            <p>Álmos úgy felelt, mint egykor Rizujlettnek:</p>
            <p>- Én olyan ember vagyok, akit könnyen el lehet felejteni. De sohasem is akartam
               jelentőséget vagy bármilyen fontosságot tulajdonítani a személyemnek. Élek,
               éldegélek, mint egy olyan férfiú, aki sokkal gőgösebb, mint amennyihez joga volna.
               Egy kézlegyintés az egész élet... Nem fontos. Nem is nagyon érdekes. Csak megy,
               mendegél az idő egykedvű vándorként, aki sohasem láthat új tájakat, más városokat,
               friss és ellenséges embereket. Én csak egy kukorica­pásztor vagyok, aki szemére
               húzott kalap alól nézi az idegen, ismeretlen s érdektelen emberek utazását az
               országúton. Mind messzire mennek, távolba néznek, csodálatos idegenségekbe
               gondolkoznak. Egyik a Fokföldnél fog hajótörést szenvedni, a másikat Hongkongban
               fojtják meg egy lebujban, a harmadik boldogtalan vándormadárként kering idegen tájak
               felett... Mindenki menni, élni, látni, érezni, megbolondulni akar; új szagokat
               szagolni, ismeretlen nők haját tapogatni, idegen ételek ízét kóstolgatni, tengerész
               módjára szeretkezni és felejtkezni... ez a legtöbb ember célja. Csak én akarok
               gőgösen, hidegen, szikla-csökönyösen, önkéntes és felfuvalkodott lemondásban
               üldögélni a kunyhóm küszöbén, míg az élet megőrülten, csattogva, tébolyodottan,
               gondolatlanul rohan el kis tetőm felett. Talán egy nőtelen hörcsög va­gyok vagy egy
               busongó, vak varjú az erdőszélen? Ember semmiesetre sem vagyok, nem, nem élvezem, nem
               akarom, megvetem, amit az emberek csinálnak. Lehet, hogy egy halott vagyok, aki lát,
               néz, semmin sem csodálkozik és mindent megvet, amit az élők csinálnak. Vagy talán
               pipás török voltam azelőtt Munkácson egy boltcégéren és most szabadságon vagyok. Nem
               akarok én semmit, nagyságos kisasszony.</p>
            <p>- De látni kívánt, nemde? - szólt Evelin és kicsit elpirult, kicsit lesütötte a
               szemét, kicsit megigazította a szoknyáját, mint a nők szokták, midőn nem biztosak a
               dolgukban.</p>
            <p>- Talán te vagy az egyetlen, akinek a kedvéért, az emlékéért részegen vagy őrülten
               felzokog­nék, olyan hangosan, hogy az már gyönyörűséget okozna... Te vagy, akit
               elképzelek ágyban fekve, madár-bánattal, ismeretlen tükrű, másvilági tekintettel...
               Szép vagy, idegen vagy, más világ vagy... Sohasem érzett illatú szigetek vannak
               benned, boldog tébolyok hemperegnek a szempilláidon, színes árnyak járnak a
               homlokodon és akasztófavirágok nyílnak a lábaidnál... Rejtelem vagy nekem, pedig
               üvöltve mondom éjszaka, hogy csak nő vagy... Rémület vagy, aki torzonborzan nyitja ki
               félig az ajtót álmodozásaimban, mint egy kést szorongató gyilkos... Meghalt asszony
               vagy, aki haloványan, szellemként símul az ajtóhoz és a másvilágra hivogat integető
               ujjával... Halál vagy s élet vagy.</p>
            <p>- Szegény, - szólt Evelin és úgy simogatta meg a férfi homlokát, mint azok a nők,
               akiket igazán meghat a férfiak sírása.</p>
            <p>Álmos megint csak a távollevő Rizujletthez intézte a szót. Vizsgázott abból, amit
               egykor itt tanult:</p>
            <p>- Tudom, hogy gyávaság bevallani egy nőnek azt, amit gyenge, érzékeny perceinkben
               gondolunk... Nagyon sok és igen erős szeszt kell majd innom egyedülvalóságomban, hogy
               elfelejtsem, amiket most mondok. Aljasságokat kell véghezvinnem, hogy megszabaduljak
               e gyötrő emléktől. El kell majd utazni s idegen városokban megvenni a menyasszonyokat
               éjjel a bérkocsis-apától... Kiraboltatni magam dúvadszemű kerítőnők titkos
               házainál... Mégis elmon­dom neked, hogy megvetlek, gyűlöllek s nem tudok nélküled
               élni. Gyalázatos vagy, mert tudom, hogy mást szeretsz. Egy fiatal pesti fiákerost,
               vagy egy kártyást, egy tarkanadrágos hintást, akit öregasszonyok helyett te látsz el
               zsebpénzzel. Gyűlöllek, mert makrót szereztél ifjú korodban, holott oly kiváló nő
               vagy, hogy Szanghaiban megérne száz souveringet egy éj­szakád... Irtózom tőled, mert
               a nagyanyámhoz hasonlítasz - mint egy torokból felbugybo­ré­ko­ló dal -, megölsz,
               elkábítasz, álmomban szívod a véremet, asszony vagy, akibe belebolondult egy férfi,
               aki addig csak férfiak lelkes és önfeláldozó szerelmét ismerte... Új vagy, mindig
               idegen vagy s nem tudlak feltalálni éjjeli városok kívánatos nőinek szoknyaráncai
               mögött. Pedig sokat kerestelek, hogy a lábam megfájult belé... Ringyók és apácák
               között.</p>
            <p>- Te szegény, - felelt Evelin és leeresztette a két karját, mint sebesült madár a
               szárnyait.</p>
            <p>- Úgy hangzol bennem, mint a négermuzsika... Esküvő van a cukorültetvényen és a
               rab­szol­gák szájharmonikán fújják az orkánszerű tánczenét, amíg mindenki elveszti az
               eszét... Máskor magyar népdal vagy, Tisza mentén, holdvilágnál, halásztanyán, sebes
               szívvel, öngyil­kos korszakban... A nagyapám keringője vagy vasárnap délután a
               zongorámnál... Egér-cincogás vagy cirkusz-zene. Egy végtelen üvöltés vagy, amely az
               őrültek házából hangzik... Szerelem vagy.</p>
            <p>- Ne bánts!</p>
            <p>- Ne félj. Én vagyok az a negyvenéves férfi, akiben tombol a vágy a szeretkezéshez,
               őrjöng a gondolat a tobzódáshoz, de a szervezetem már százesztendős és az uccáról
               kell felhivatni egy népénekest, aki hölgyemet mulattassa, míg én a szomszédban
               zokogok... Beteg, öreg s őrült va­gyok. Kiélt, vén kalap, amelyet valamikor
               félrecsapva viseltek az intézetbeli növendék­lányok, végül a folyosón felejték a
               szállodában, ahová robogva, zajongva, tébolyultan rohan­nak a diadalmas férfi
               karján... Az éjjeli őr megáll s öreg botjával tünődve forgatja a kalapot s benne az
               árvaházi vagy intézetbeli számot... Csak vágylak, vágylak, mint a napsugarat,
               ame­lyet megfogni nem lehet.</p>
            <p>- Én meggyógyítalak, mert én tavaszi nő vagyok. Én csodállak s szeretlek. Én leszek a
               tücsök házadnál, aki magányosságodban neked hegedülget. Ne szenvedj már.</p>
            <p>Így szólt Evelin s összetette a két kezét.</p>
            <p>De a marcangolót nem lehetett megállítani szívtépő szeánszában. A régen hallgató
               gordonká­ból - amely a sarokból egy napon előlépett - folytak a fájdalom nótái, mint
               Münchhausen báró befagyott postakürtjéből a kandalló mellett a dalok.</p>
            <p>- Miért hívtalak ide? Mert ebben a házban még ifjú voltam, mint egy vándormuzsikus,
               aki ifjan s éhesen s céltalanul énekel az ablakok alatt. Ez volt a ház, ahol
               patakként ömlött belőlem az érzelem, hogy már nem vihetek egy csepp vért sem a
               másvilágra, amelyből virág nyílhatna a sírhalmomon. Itt térdepeltem, mint egy boldog
               alsó, aki elszökött a harminckét kártya közül... Itt voltam Kos, Bika, Oroszlán...
               Itt csillag voltam a mennyezeten, amely éjszaka világított az alvónak... Szél voltam,
               ami befújt az ajtó alatt... Zörgő kísértet voltam a padlás száraz vadásztarisznyái
               között... Kandur voltam, aki a tető gerincén szundikál és friss erőt gyüjt
               másnapra... Itt szerelem voltam. Olyan vagy, mintha Rizujlett lánya volnál, te drága
               érzelem.</p>
            <p>Rizujlett, amikor nevét hallotta említeni, csendesen, alázatosan, boldogan, mint
               karácsonyeste a szolgáló, belépett a szobába.</p>
            <p>- Nem kívántok uzsonnázni? - kérdezte és szemrehányó pillantást vetett Evelinre, aki
               fázva, megrendülve ült egy ódon karosszékben, (Még a cipője is a lábán volt, holott
               Rizujlett annakidején mindig a mezítelen lábát tette a férfiú kezébe.)</p>
            <p>Álmos úr lesütötte a szemét, mint egy tetten kapott bűnös, míg Evelin husvéti
               mosollyal nézett Rizujlettre, mint a Dunaparton egy nő életmentőjére, midőn megbánta
               öngyilkosságát.</p>
            <p>- Ülj le, Rizujlett és zongorázzál, - szólt kérlelő, behizelgő hangon, amit sohasem
               tudnak eltalálni azok, akik majdnem megfulladnak az érzésektől. A nyugodt, okos nők
               hangján szólt Evelin. Míg Rizujlett oly tanácstalanul állott a küszöbön, mint egy nő,
               aki petróleummal leöntötte a szoknyáját, de nem talált gyufát, amellyel
               lángralobbantsa ruháját.</p>
            <p>- Ha már nem kívántok négyszemközt lenni... - felelt engedelmesen s kissé
               elszomorodva. - Szereted Csajkovszkijt? - fordult Evelinhez s hidegen lapozgatott a
               kották között.</p>
            <p>Álmos úr engedelmet kért s távozott a szobából. Sokáig, mozdulatlanul hallgatta a
               kapitány köszvényes panaszait a szomszédban, amíg egyszerre felzokogott. Zsebkendőt
               rántott elő és a kapitány ölébe hajtotta a fejét.</p>
            <p>- Te vagy a legjobb barátom, - sírta a kapitány kezébe, amelyet megcsókolt.</p>
            <p>- Csak nem kell elhamarkodni a dolgot, - szólt a kapitány, miután Álmos Andor
               bevallotta szerencsétlenségét, mint egy korhely a cimbalmosnak. - Sohasem szabad
               komolyan venni a nőket. Én sokat utaztam. Ide, meg oda, - Indiában jártam, táncmester
               voltam Kaukázusban, zenész egy előkelő házban, ahol amerikai lányok gazdag idegeneket
               fogadtak. Voltam francia, német, hollandus. Éltem hamiskártyások adományából s nők
               tiszteletdíjából. Egy urat pezsgős üveggel agyonütöttem a házában, ahol
               táncmesterkedtem. Nem kell komolyan venni a nőket, bár az osztrák-magyar hadseregben
               erről a kérdésről más a felfogás.</p>
            <p>A kapitány olyan váratlanul beszélt (köszvényén kívül) egyéb dolgokról is a
               megszokottaknál, hogy Álmos Andor letörölte a könnyeit. Meglepetten nézett a mord,
               komor férfira, aki vigasz­talanul ült karosszékében, mint egy sírkereszt.</p>
            <p>- Ha reám hallgatna valaki... folytatta a sírboltbeli lovag meggondolt, titkos
               hangsúlyozással. - Nem volna annyi szédület... Annyi értelmetlenség... Butaság... Úgy
               tűnik fel nékem az embe­rek élettörténete, mintha egy vasúti állomáson hallgatnám a
               váróteremben. A vonat behava­zot­tan áll s az utasok elmondják egymásnak
               tapasztalataikat, élményeiket. Utólag mindenki tudja, hol hibázta el a dolgot.
               Megelégedett utast még nem találtam a pályaudvaron. Nagyon butának kell annak lenni,
               aki elviselhetőnek véli az életet. Te is csak tévedt ember vagy. Ahelyett, hogy az én
               drága jó öreg házamnál maradtál volna, ismeretlen érzelmű lányok szok­nyá­ja után
               iramodtál.</p>
            <p>- Szánom-bánom.</p>
            <p>- Nálunk nem volt semmi bajod. Kedvedben jártunk, dédelgettünk, a legokosabb embernek
               neveztünk... Az én házam a legjobb vendégfogadó Magyarországon. Mindig felsóhajtok az
               emberi butaságon, midőn a vendégeim elutaznak ismeretlen, messzi célok felé... Minek
               ül vonatra, akinek nem muszáj? Csak a toloncok, meg bolygózsidók utaznak a vonatokon.
               Rendes ember otthon ül, kiszívja a pipákat és előre kinézi magának a másvilági házát.
               Én egy diófa alatt fogok hosszúkat, jókat, csendeseket aludni. Hová mentél te?
               Felmásztál a vándor­cirkuszban a trapézra és most nem tudsz lejönni. Minek a
               dagadt-szemű kín, amikor torok­fájás nélkül is lehet élni? Én úgy nézem, hogy
               mindenki részeg az országban, csak én vagyok vízivó, mert sohasem szerettem
               senkit.</p>
            <p>- Rettenetesek az éjszakáim.</p>
            <p>- Mert olyan vagy, mint egy asszony. Bábú vagy kisgyerek kell az öledbe, mert
               másképpen nem tudod eltölteni az életedet. Nem tudsz nevetés nélkül egy anekdotát
               elmondani. Nem vagy komor, megnyugodott, zord, mint egy fegyenc, akit igazságtalanul
               ítéltek el, holott azt hiszed magadról, hogy gőgös és okos vagy. Csak a pojácáknak
               való az élet kiélése. Nőkben bízol, holott tudnod kellene, hogy a nő csak
               paradicsom-madár tolla, - vagy hálóing. Szépek, jók, szükségesek. De tisztességes
               ember nem gondol rájuk a halála órájában. Öreg pajtás! Mássz fel a tölgyfára, mint
               egy nagybajuszú cincér-bogár s a falevelek alól hallgasd, hogy mások segélyért
               kiáltanak az erdőben. Nyugalom, Ponyatovszky.</p>
            <p>Aztán többet beszélt a kapitány.</p>
            <p>Rizujlett félóra mulva megjelent, a zongora elhallgatott, mint egy boldogtalan
               nagymazur az ifjúkori szerelemmel, Evelin búcsuzás nélkül eltávozott a kert felé,
               alkonyodott, mint a halál lepi meg a magányos embert.</p>
            <p>- Gyere ide, - mondta Rizujlett egy mellékszobában Álmos Andornak. - Át akarok adni
               vala­mit, amit rám bíztak.</p>
            <p>Átölelte a férfit és hosszan mint egy nászút, boldogan mint a viszontlátás, és
               alázatosan mint a háremben megcsókolta Álmost. A teste vonaglott, mintha belülről
               zokogott volna minden porcikája, mint a hajadonoknak az esküvő napján.</p>
            
         </div>
         <div type="chapter">
            <head>
                VI. Este felé.
            </head>
            <p>Alkonyodott, mint a fáradt szív.</p>
            <p>A madarak abbahagyták napi tennivalóikat, a jóisten munkásai csendesen szállongtak
               házikóik felé, elszótlanodva, mint estefelé az emberek.</p>
            <p>A Nyírség apránként magára huzogatta álomködös kendőjét, mint egy beteges hölgy, aki
               délutáni ábrándozások után, alkonyattal megállapítja magában, hogy mégis csak egyedül
               kell tovább élni, a nappali sugár lopva elhúzódik a messzi jegenyefasor mögött, mint
               egy jó kedves, aki még a távolból is visszatekintget, de mégis csak elmegy. Üres
               marad a helye a kályhamelletti karosszékben, ahol megértő bólogatással hallgatta
               idáig a legkülönbözőbb ábrándozásokat, csöndes odaadással lapozott a kottafüzetben,
               amíg a lélek az ő különböző zeneszámait eljátszotta... Bealkonyodott, a zenélés véget
               ért, a láthatatlan muzsikások behúzott nyakkal kullognak el az ablak alatt, a
               kerekfejű hangjegyeket elviszik a köpönyeg alatt, hogy majd a maguk mulattatására a
               kocsmában a borospohár mellé állítsák. Hideg füstté válottak a meleg áramlások a szív
               körül, mint guggoló ércemberke alatt pernyévé lesz a papirosszalag, amely a társaság
               mulattatására az ércemberke belsejét elhagyja. Az ifjú szűz, aki délután a
               nefelejcsek között állott a napsütésben, udvarló tavaszi patak partján, Gretchen
               elhagyatottságával vonul be házikójába, ahol bizonyosan lehajtott fővel, daltalanul
               vagy kiábrándulva gunnyaszt mindaddig, amíg az álomanyókák a rőzseköteggel hátukon
               frissen és vigan megjönnek az erdőkből s a legszomorubb tűzhelyen is lángot fujnak és
               a lángból szikrákat kevernek a fáradtan elalvó szívekbe.</p>
            <p>Mindenütt bús alkonyat, mely az örömök végét jelenti, a kert bezárásának idejét
               mutatja, amely kertben oly hosszúra terveztük életünket s szerelmünket, mint a távoli
               vízesés moraj­lását; mindenütt a cipőkbe kapaszkodik az árnyékos gond, amelyet addig
               észre se vettünk körül, de most, napáldozattal ránk talált, mint a gazdátlan ebecske
               vásár után a gazdájára; mindenütt bú és elhagyatottság árnyai repkedik körül az
               emberi lelkeket, midőn üt az esti óra s az énekesek takarékoskodni kezdenek a
               hangjukkal, öröm-gazdag színét változtatja a pohár­ban a bor, megfakult mosoly
               játszik az arcokon, mint kirakatban a selyem, amelynek színét kiszívta a nap, a
               szívünk dobogására figyelünk, hogy nem lassít-e a vándor, midőn olyan nagy világot
               járt be egy nap leforgása alatt és önkéntelenül hátranézünk a letünt idő még napos
               rétjeire, ahová oly boldogság volna visszatérhetni, mint öregedésben előlről kezdeni
               az ifjúsá­got, de a vándorlegény nem vehet új irányt, előre kell menni a közelgő éj
               szívzsibbasztó bizonytalanságú hegyláncai felé. Mindenütt a világon eszébe jutnak az
               embernek azok a tragikus alkonyati gondolatok a bejárt napok céltalanságairól, -
               szerelem s ének nyomtalan elhangzásairól, - boldog órák homokszemeinek semmi emberi
               erővel meg nem állítható leper­géséről, - soha vissza nem térő mosolyokról, - az
               égből a földrehulló fényekről, amelyek egy másodpercig fennakadtak egy emberi szemben
               s onnan nyomban tovább hullottak sír felé; mindenütt fáj a búcsú, mert igazságtalan
               emberi cselekedet; mindenütt utánunk nyúl egy esengő kéz, amelyet már meg nem
               foghatunk: - ámde a legszomorúbb a mindennapi alkonyat a Nyírségen.</p>
            <p>Csak alkonyattal ne haljak meg e tájon!</p>
            <p>Jöjjön lábujjhegyen a perc, amely bekandikál a kulcslyukon néma nagy éjjelen, midőn a
               csillagok sem láthatók s könnyű feladat átmenni az egyik vaksötét putriból a másikba.
               Érkezzen meg a házhoz a Vendég napfényben, ebédután, amikor a legidegenebb kocsi sem
               látszik ijesztőnek és az utazó legnémább arcából sem lehet megijedni a fenyegetéstől.
               Kopog­tasson be porosan a virrasztástól, csüggedten a következő nap
               reménytelenségétől, egy bol­dogtalanul töltött éj görcsével torkunkban, mindenről
               való lemondási készséggel a megpihen­hetésért: átkozott hajnalon, midőn
               megbecstelenített nők viszik hazafelé, a falakhoz lapulva, ronggyá vesszőzött
               lelküket; midőn félholttá dorbézolt korhelyek lecsusznak a szánkóról, hogy
               elaludhassanak s megfagyjanak a friss hóban; midőn erőtlen inu kártyások és lelküket
               elfogyasztott muzsikusok lopakodnak a kertek alatt, - akkor jöhet hozzám hosszú éji
               útjából a fekete Hírnök. De alkonyattal kíméljen, mint egy fiatal őz-sutát.</p>
            <p>A nyírségi alkonyainak különös lényei vannak, amelyek csupán e tájon találhatók
               fel.</p>
            <p>Együtt futnak Evelin kocsijával, mint a lelkiismeret. A nappali tarka szarkák
               felülnek a sövény­re és köszöntgetnek, mint pletykahordó öregasszonyok fejkötőikben.
               A bozontos, leveletlen liget, amely üstökként nyomakodott fel a földből, hogy a
               szélnek legyen mivel ját­szadozni, elhalkulva rejtegeti a békafejű, bagolyléptű,
               csicsergő árnyakat, amelyek mingyárt elválnak a faderekak mellől és nyelvöltögetve,
               esetleg veszedelmes szándékkal üldözőbe veszik a kocsit. A varjak még tétovázva
               szálldosnak a fák felett, mintha pecsenyét sejtenének valahol; mindegy, hogy rokonuk,
               szomszédjuk volt az illető. A ködös mezőségen vándor­cigá­nyok rejtélyes tüze
               fénylik, mintha valami nagy munkára készülődnének e vadmadárhangú, szenvedélyes
               hajzatú, lihegő életű, különös idegenek, akik észrevétlenül tünnek el egyik nap­ról a
               másikra a mezőről, ahol valami rejtelmes célból darab időre tanyát vertek, -
               legfeljebb egy színes rongydarab, vagy egy keresztbetett szalmaszál jelzi, hogy itt
               voltak s merre mentek. Másfelől a nádasok és lápok húzódnak meg, mint légben álló
               halottak, akik egy perc alatt életre kelnek. Fenn, messze a nádasok felett, ahol oly
               üres a levegő, mint a világ végén, egymagában mereng egy ismeretlen madár, mint a
               földi élet céltalansága. Az út göröngyei, századok jobbágylelkei akaszkodnak a kocsi
               kerekeibe.</p>
            <p>A kopár nyírfák, mint fázékony zárdaszűzek remegnek a tájon és az élet
               elviselhetetlenségét kiáltják lesoványodott karjaikkal. Nem jó erre utazni, mert a
               keresztutak megszólítják az alkonyattal az utazót és elmondják neki, hogy úgyis hiába
               megy gyors lovaival, a percet, az órát többé nem találhatja életben. Az elhagyott
               feszületek felajánlják szolgálataikat, a hervadt gyepre terítik a térdeplő elé
               Veronika kendőjét, amelyen imádkozva véglegesen el lehet búcsúzni az élettől. A
               komor, égbenyúló, erős derekú fák itt-ott az út mentén, mogorván, össze­ráncolt
               arccal néznek az utazó után, mintha különb látványossághoz lettek volna szokva
               fiatalkorukban; elhagyatott fatetőkről a vércse vijjog, mint egy világból kivert
               boszorkány. Barna, indás árkok terpeszkednek, guggolnak az utak mentén, mint
               betegségtől elcsúfított arcú emberek, akiknek csak alkonyattal és a föld alatt szabad
               tovább folytatni az életet. - És a levegőben valami párázat úszik, amely
               megfojtogatja a szívben az örömet, mint a futóbetyár magányos dalolgatása. Zordonná
               teszi a kedvet, mint a nádasban bujdokáló pákász egyedül­való evezőcsapása.
               Céltalansággal, reménytelenséggel vonja be a lelket, mintha az életből a pusztaságba
               száműzött madárijesztők és elátkozott száraz fák leöntözték volna a vándort, midőn
               mellettük elhaladt.</p>
            <p>A keresztútnál egy köpönyeges férfi ugrott a poroszkáló lovak elé s megragadta a
               rudas kantárját.</p>
            <p>Evelin felocsudott. A vén urasági kocsis káromkodva ugrott le hátul a
               homokfutóról.</p>
            <p>- Kálmán! - kiáltotta Evelin, mintha álmából riadt volna. - Hogy kerülsz ide?</p>
            <p>Végsőhelyi odalépett a bakon ülő leányhoz és a hajtókesztyűre tette a kezét:</p>
            <p>- Már két órája várlak. Utánad jöttem, mert nem találtam magyarázatot Pestről való
               távol­mara­dásodnak. Én nem vagyok az az ember, akit el lehet hagyni, mint egy rossz
               cipőt az ország­úton. Felébredek és futni kezdek, mint egy megsértett, egy
               megbántott, egy dühös... Mit csinálsz te itt, hogy ennyi idő után nem jutottam
               eszedbe?</p>
            <p>Evelin végignézett Kálmánon. És érezte, hogy sorsa e másodpercben fordulóhoz ért.
               Tanács­talanul, megriadva, megzavarodva húnyta le a szemét. Nő volt. Nem szerette a
               válságos pillanatokat. Csak csendesen kívánt volna élni, mint a madár az ágon.</p>
            <p>Kálmán pedig erősen fogta a leány csuklóját, mint egy utonálló. Beporozott
               csikasz-arcával elszántan és híven nézett Evelin szeme közé, mint egy véreb, amelyet
               idáig kergettek a pesti sintérek. Leste a leány szemének rebbenését. Az ütőerén
               próbálta kitapogatni, hogy az mit gondol magában. A homlokán volt a két szemöldöke,
               majd meg összehúzta a szempilláit, mint egy szerencsejátékos, aki a kocka perdülését
               ügyeli. Betegnek, fáradtnak, boldogtalan­nak látszott. Száz éjszaka virrasztása és
               száz nap mardosó boldogtalansága az arcán.</p>
            <p>- Husvét vasárnapján lesz negyedik hónapja, hogy elutaztál, Evelin. Akkor még a tél
               fütyö­részett a kályhámban; most a tavasz árad szét a világon, mint a margitszigeti
               hajóról a katona­banda nótája. Megleptem magamat azzal, hogy látni kívánjalak, - bár
               inkább maradtam volna a pokolban. Pesten, a kávéházban vagy a lóversenytéren, mint
               hideg, előkelő tekinteted elviseljem. Mi van veled, te lány? Egészen elfelejtettél
               volna már?</p>
            <p>Evelin hol ijedten, hol kíváncsian nézett a Kálmán zsoldos-katona arcába. Evvel az
               arccal azelőtt sokszor álmodott remegve és szívszúrással. A Kálmán szemei megnőttek,
               mint Ander­sen meséjében a tányérszemű kutyáé. A hajszálai, mint megannyi lándsák.
               Hetyke, kihívó hangja még félálomban is hangzott a szendergés kárpitja mögött. Félt
               tőle. És mégis, midőn a szomorúság leányai jöttek el hozzá vendégségbe, hogy
               körülüldögéljék az ágyát, a lábaihoz telepedjenek, hosszú pamutból végnélküli
               harisnyát kössenek: mindig Kálmánra gondolt, akinek bizonyára hatalma van a másvilági
               lények és a lélek bús hangulatai felett is, mert ez a férfi bajnok módjára sohasem
               félt az élettől. A kegyetlensége úgy imponált neki, mint egy buldognak a fogsora. Az
               elszántsága megnyugtatta, mint egy megbizható szerecsen-óriásnak a hűsége, aki a
               küszöbön félszemmel aludva tölti az éjszakát.</p>
            <p>- Nincs egy szavad hozzám? - fakadt ki Kálmán s erősen megrázta a leány kezét.</p>
            <p>Evelin felsóhajtott:</p>
            <p>- Hová kvártélyozzalak? Nálam nem maradhatsz? - sóhajtott föl Evelin.</p>
            <p>- Úgy-e jobb szeretted volna, ha akkor látsz, amikor a hátad közepét? Jó itt élni
               falusi barmok között, ahol nincs egyetlen okos szem, amely pontosan lássa a
               kacérságokat, szeretkezéseket. Elhiszem, hogy nem kívántál ide engem. Rossz, de
               becsületes természetem van. Nem tudom elhallgatni előtted az igazat. Nem egy féleszű
               rajongód vagyok, akit odalent sétáltatsz az uccán, amíg a divatárusnő fülkéjében
               idegen férfiakkal szűröd össze a levet. Harapós jóbará­tod vagyok, aki kettéhasítaná
               annak a fejét, aki reád rosszat mondana. De neked a szemedbe megmondom, hogy mit
               gondolok felőled. Abban biztos lehetsz, hogy gyalog is eljöttem volna utánad, ha nem
               jár véletlenül vasút az átkozott tartományba.</p>
            <p>Evelin behúnyt szemmel hallgatta az ostorcsapásként reázúduló szavakat. Jól esett
               szívének a kemény hang, mint házasságtörő asszonynak otthon a verés. Úgy érezte, hogy
               megvezeklett a délutánért, amelyet Álmos úr forró szavainak felhőszakadásában
               töltött.</p>
            <p>- Van itt a környéken egy barátom, majd ahhoz kvártélyozlak, - rebbent fel.</p>
            <p>- Nem kedvelem azt a holdkóros Álmos urat, - felelt megvetőleg Kálmán. - Előbb-utóbb
               bele­fojtanám a Tiszába.</p>
            <p>Evelin meghökkent.</p>
            <p>- Bolond vagy... Én pedig úgy szeretném, ha ti jóbarátok lennétek.</p>
            <p>Kálmán úr keményen összeráncolta a homlokát és kiegyenesítette a derekát:</p>
            <p>- Kisasszony, már többször figyelmeztettelek, hogy velem semmiféle francia regényt
               nem fogsz eljátszhatni. Én állat vagyok, aki megöli a vetélytársát, még pedig ököllel
               és foggal, nem pedig alattomosan. Verd ki a fejedből a regényeket.</p>
            <p>- Bocsáss meg, - rebegte Evelin, mintha letérdepelne Kálmán előtt. - Semmi rosszat
               nem akar­tam...</p>
            <p>S ebben a percben eszébe jutott Pistoli úr, aki egy puskalövésnyire az országúttól
               lakott magá­nyos, borzodujában.</p>
            <p>- Ülj fel! - szólt s helyet csinált a bakon Kálmánnak. Erősen megfogta a
               gyeplőszárakat, mintha komoly vállalkozásra indulna és az almásszürkék némi
               csodálkozás után hosszú ügetésbe léptek. Bealkonyodott.</p>
            <p>A csavargók szívében elaludt a gyertya. A magányos házakban világosság gyúlt. A hold
               szét­nézett a nádas felett, mint egy csendbiztos, aki békén hagyja a betyárokat.</p>
            <p>*</p>
            <p>Pistoli úr ezidőtájt életunalommal foglalkozott. Bölcs és ravasz férfiú módjára
               darabidőre a padlásra akasztotta a szerelem vadásztarisznyáját, amelynek karikáira
               annyi buta seregélyt és ijedt vízityúkot hurkolt. Ő valóban elmondhatta, hogy a nők
               elejtéséhez nem sokkal szüksé­geltetik több, mint a felesleges idő a kitartó
               leselkedésben. Ült bokrok alatt, midőn a föld leányai fürösztötték arcukat a
               napsugárban, hajlítgatták tagjaikat a szélben, ropogtatták dere­kukat a szénakazal
               körül a munkában; róka módjára oldalgott fonók, kukorica-hántások, fosztókák körül,
               midőn a lányok dala úgy hangzik, mint a szerelmi vágy; a Tiszában mosó menyecskéket
               alattomosan s hosszadalmasan szemügyre vette; országutakon ballagó vásáros asszonyok
               mellé szegődött és kóstologva elbeszélgetett; és látszólagos céltalansággal fújta
               együtt a búcsúsokkal a litániát, midőn Mária napján a föld népe Pócsra kutyagolt. -
               Aztán megunta a szolgálólányok egyszerűségét, megcsömörlött jóságuktól, amellyel
               egészségessé akarták tenni betegségében, lusta heverészéseiben, unott pillantást
               vetett az újszülött gyere­kekre és a fogai között dörmögte: „Bizonyosan zsivány lesz
               belőle.” Felcihelődött, mint egy vén arató és elment más tájak, más nők felé és
               sohasem gondolt vissza egyikre sem. Alig festett arcú iparoslányok tánciskolájába
               nyomakodott, városi frajlák puderos-skatulyáira taposott elmenőben,
               vándorszínésznőknek rendezett éjjeli zenét, özvegyasszonyokat vitt haza karonfogva a
               temetőből, kávé-uzsonnákon vett részt, ahol a nők a férfiak hűtlenségéről
               pa­nasz­kodtak és úgy megmérte az asszonyok ostobaságát, mint a szatócs a sáfrányt.
               Olyan volt, mint a legtöbb vidéki magyar ember, nem válogatott a szerelemben; s
               halálos-ágyán, ha számot­adni kellett volna élményeiről, egyetlen nőszemélyre sem
               emlékezik vala. Talán csak az jut eszébe, hogy az x-i dalárda elnökének választotta,
               s a temetésén majd elfujják a pincébe vágyakozó basszusok, fürge tenorok a „Mért oly
               borúst?”</p>
            <p>Ez őstermészeti életmóddal járt együtt életunalom, amely olykor meglepte, mint tavasz
               multával az álmosság az ebeket. Elbujt az odvában, mint egy szerencsétlenül járt
               hörcsög. Gyenge faleveleket vett a szájába s magának hegedülgetett. Öröme telt a
               hosszadalmas ásítás­ban, a boldogtalan nyögésben, az ágyban óraszámra elnézegette a
               lába nagyujját és ha felkelt, egy kecskét táncoltatott olyan céltalansággal, mint a
               farigcsáló ember kezébe veszi az útköz­ben talált fadarabokat.</p>
            <p>Végsőhelyi Kálmánt oly közömbösen fogadta, mint egy mendikánst.</p>
            <p>- Evelin kisasszony kedvéért akár a házamból is kihurcolkodom, - mondta és a hölgy
               kérésére a kertiházat jelölte ki Kálmán lakásául.</p>
            <p>Ez a kertiház majdnem a folyó partján állott, erős facölöpökből volt építve, Pistoli
               úr őrült feleségeit tartotta itt, amíg házasember volt. De meghúzódtak itt lányok,
               akik valamikor Pistoli úr után elszökdöstek a környékről, sok gondot okozván a jó
               úrnak, hogyan füstölje ki őket onnan, amikor már unni kezdte a siralmaikat.
               Csattogott itt néha a kutyakorbács is, más­kor pedig olvadozva zenéltek a cigányok a
               ház körül, amint az életkörülmények váltakoztak. Most már öreg asszonyok gondolnak
               vissza a kertiházra s átkozzák vagy áldják Pistolit, ami a kövér úriembernek teljesen
               közömbös volt. Miután gyászszalagot varratott a kemény feketekalapjára, bár harminc
               esztendeje nem volt gyásza.</p>
            <p>- Most már teljesen özvegy lett Pistoli úr, a házra tehát nem lehet szüksége, -
               vélekedett Evelin, aki eleget hallott a vidék legendáiból.</p>
            <p>- Értem, - felelt bölcs megnyugvással Pistoli úr. - Néha meg akarja látogatni a
               fiatalurat, hogy én ne tudjak róla. De én úgyse árultam el sohasem a nőket, akik
               bizalommal voltak hozzám. Ha pedig hozzám sodorna a szél valamely vándorcigánylányt,
               annak majd jó tanyája lesz a kukorica-góré is. Fiatalkoromban én is bemásztam a
               füstös putrikba utánuk... De hát nem kell komolyan venni, amit az öreg Pistoli
               mond.</p>
            <p>- Vigyázzon Kálmánra, - esengett Evelin, mielőtt végleg búcsút vett volna a
               házigazdától. - Maga nagy tapasztalatú férfiú, szomszéd. Ismeri a világot, az
               embereket, a veszedelmeket...</p>
            <p>- Hagyjuk. Mindenesetre kiadom az útját Szőke Márinak, aki néha meg szokott
               látogatni, mert nem akarja elhinni, hogy darab időre elváltam a női nemtől.</p>
            <p>- Köszönöm, - felelt Evelin és Pistoli úr bölcs, szánakozó s megértő bólongatásai
               közben elhajtott a besötétedett dűlőúton, mint egy tragikus koncert végső
               melódiája.</p>
            <p>- Mire való ez a szakáll? - kérdezte Pistoli úr az első este Kálmánt és annak
               félholdalakú oldalszakállát szemügyre vette.</p>
            <p>(Egy pohos, füstös kancsóban, amelyből utoljára tán betyárok ittak a siralomházban,
               bánatos nyiri vinkó volt előkészítve. Pistoli meg-megállt, nagyot húzott az edényből
               s mindig szomo­rúbb lett. A szemével integetett Kálmánnak, hogy kövesse
               példáját.)</p>
            <p>Végsőhelyi kézlegyintéssel intézte el hátrafont kézzel járkáló házigazdáját.</p>
            <p>- Talán a borbélyomtól kellene megkérdezni. Valószínűleg ez most a divat Pesten.</p>
            <p>- Nekem sohasem volt szakállam, - folytatta Pistoli alattomos hangon. - Bár lehetett
               volna. Igen fiatal koromban veres szakállam nőtt, mint egy Orleánsnak. Később
               feketedett, sűrű­södött a szakállam. Összenőtt volna a bajuszommal, a szemöldökömmel,
               a hajammal, mint Ördög Róberté. De még csak egy spanyol legyet sem hagytam az ajkam
               alatt, pedig minden valamirevaló úr ilyent viselt a megyében.</p>
            <p>- Nem a szakáll teszi, - felelt enyhítőleg Kálmán, - nem is szereti minden nő a
               szakállas férfit.</p>
            <p>De Pistoli ellenkezett:</p>
            <p>- Keleten csak a rabszolga beretválkozik, az urak szakállt viselnek. De nem ilyen
               félszakállt, amelynek rendeltetését valóban alig tudom megérteni, hanem tömött, az
               egész állat befödő és az arcot határozottan jellemző szakállt. Ajánlom, hogy a kerti
               házban növessze meg a szakállát.</p>
            <p>Kálmán vállat vont. A falusi urasággal nem akart vitatkozni. De Pistoli, aki hosszú
               idő óta egyedül volt, kedvet kapott, hogy régen hallott hangját gyakorolja:</p>
            <p>- Általában Magyarországon is az volt a divat, hogy a férfi bizonyos korban
               megnövessze a szakállát. Ősi dolog volt ez. A legény megházasodott és házasságában
               szép szakállt nevelt. Lehetett volna elképzelni egy táblabírót vagy egy alispánt
               szakáll nélkül? A nők úgy voltak szoktatva, hogy szeressék a férfiak szakállát. Mert
               minden szokás. - Csak a vándorszínészek meg a pincérek borotválták a bajuszukat. Most
               a legtöbb modern embernek hiányzik a szőrzet az orra alól. Érdekesebbnek, tisztábbnak
               gondolják magukat, valahogyan még okosabbnak is hiszik önmagukat többi bajuszos
               embertársaiknál. Valami szabadkőmívesi jelvény ez a modern emberek között. Én nagyon
               megvetem a moderneket.</p>
            <p>- Csillapodjon, tekintetes úr.</p>
            <p>- Miért nézi le a modern ember a régit? Micsoda jogon gondolja magát különbnek,
               okosabb­nak, felvilágosultabbnak? Pláne: Magyarországon, ahol szinte a nemzet
               megmaradása köve­teli, hogy a férfiak konzervativek és ósdiak legyenek? Valódi
               férfijellemeket nem találtam a fiatal nemzedékben. A nők erkölcstelenek, úgy
               mutogatják mezítelenségüket, lelki és testi sze­mérmetlenségüket, mint a napon
               száradó alsószoknyájukat; a fiatal férfiak nem megbíz­hatók, gyengék, gyávák,
               megalkuvók, bár oly fölényesek, mintha valami különös tehetséget rejtegetnének. Pedig
               itt van éppen a tévedés. Az új nemzedék sokkal léhább és erőtlenebb, mint a régi
               volt. Tölgyderekú, aszkéta-jellemű, hajlíthatatlan becsületességű magyarok már alig
               találhatók. Mindenki elveti a jellemét, a meggyőződését, hitet cserél, ha az élet
               könnyebb­nek ígérkezik. Sajnálom az országot, hogy csirkefogók, jellemtelen emberek
               kezébe siklik. Maholnap nem lesz egy becsületes ember Magyarországon. Csak a vak nem
               látja társadal­munk s közállapotaink elzüllését. Tolvajok országa, álhazafiak,
               szemérmetlen önzők, hideg­szívű hazugok tartománya. A becsületet itt már negyvennyolc
               előtt eltemették. Ezért nem nagy kár Magyarországért. Lehetséges, hogy mindez azért
               van, mert a magyarok felhagytak a szakállviselettel?</p>
            <p>- Ismétlem, nem a szakáll teszi, tekintetes uram, - felelt Végsőhelyi Kálmán, aki
               ugyan nem találta ki a puskaport, de néha napján ujságot is olvasott. - Az élet nem
               maradhat egy helyben, mert poshadt állóvíz lesz. Új emberek jöttek, akik nem akarnak
               a megszokott utakon maradni. Mindenki visz magában valami gondolatot, amelyet
               megvalósítani óhajtana. Nem kell hara­gud­ni az emberekre, mert új célok felé
               törekednek. A régi életállomásokat már elérték az öregek és elhajigálták a zsíros
               papirosaikat. Nem maradhatunk ott, ahol negyvennyolcban voltunk, amikor a férfiaknak
               oly mélázó, másvilági szemük volt, hogy csak megindulással lehet szemlélni a multból
               maradt arcképeiket. Alig mosolyogtak, alig éltek, mindig csak szen­vedtek, hazáért
               vagy nőért. Azóta kitünt, hogy egyikért sem érdemes a fejet a falba verni.</p>
            <p>- De ha elpusztul Magyarország, - ha nem lesz többé magyar nemzet, - ennek az
               átkozott új generációnak köszönhető! - kiáltott Pistoli és öklével az asztalra
               csapott.</p>
            <p>Körülnézett és elmosolyodott, mint egy halott:</p>
            <p>- Milyen szamár vagyok, hogy politizálok, - szólt csendesen és hátrafont kézzel
               aludni ment. Magában bizonyosan azt gondolta, hogy a drága Evelin kisasszony igen meg
               volna vele elégedve. Egyetlen trágárság sem hangzott el az est folyamán, holott
               Pistoli úr egyébről se tudott beszélni, mint a nők nemi életéről.</p>
            <p>- A modern emberek nem isznak? - kérdezte másnap este Pistoli úr, miután ismét hiába
               integetett a szemöldökével az ifjú felé.</p>
            <p>Végsőhelyi legyintett:</p>
            <p>- Eleget ittak helyettünk őseink. Századokon át részeg volt Magyarországon mindenki,
               mert a hegyek bőven eresztették az áldást. Gödrökbe ásták a bort, mert nem volt elég
               hordójuk a ma­gyaroknak. Bort ittak korán reggel és késő éjszaka. Ködös, vereshasú
               téli nap világosságán át, duhajon vagy rezignáltan folytatták életüket. Még az
               öngyilkosság sem jutott eszébe itt senki­nek, mert a bor mindenért kárpótolt. Sok
               józan nemzedéknek kell jönni, amíg a fejek kiszellő­ződnek, az iszákosok maradékai
               elpusztulnak... Nem vihette sokra egy olyan ország, ahol mindenki bormámorral
               töltötte a nászéjszakáját.</p>
            <p>- Kutya-kutyánszki, - dörmögte Pistoli. - Az urat ugyancsak kioktatták az ország
               ellenségei. Kivándorolnék az országból, ha nagyon elszaporodnának az úrnak cimborái.
               Szerencsére még van egy-két tisztességes ember Magyarországon, aki tiszteletben
               tartja az ősi virtusokat.</p>
            <p>Pistoli a kancsóra tette a kezét és igen komoly hangon szólalt meg, mintha életbevágó
               dolgok következnének:</p>
            <p>- Tudja az úr, kinek nem szabad inni? Annak, aki sertés lesz az italtól: az csak
               vedelje vályu­ból a vizet, mint a lábasjószág. Mert nincsen a világnak utálatosabb
               teremtménye, mint a részeg ember. (Habár ismertem olyan asszonyfélét, aki csak a
               részeg embert szerette, mert azt rávette minden szeszélyének a kielégítésére.) A bor
               telve van kísértetekkel, éppen úgy, mint az élet lenge táncosnőivel. Vannak
               baljóshomlokon jelzett emberek, akik a borból csupán a kísértetek befogadására
               képesek.</p>
            <p>Az a sok véresszemű tántorgó; árokparton sírva összeeső; dúltszívű késszorongató;
               kutak mélyében feltűnő tükörbe ordítozó; a városok országútján keresztbefekvő;
               asszonyhajzat marcangoló: keserűvíz-szagú féltékeny; gyilkosságért remegő kezű; az a
               sok szerencsétlen, aki bátorság kedvéért önti magába a bort, hogy végig tudjon
               botorkálni az élet nagy éjsza­káján, - annak valóban jobb a pocsolya mellé hasalni,
               mert ebből a mulatságból nem ocsudhat fel a tömlöc szalmáján, vagy a szemrehányó
               lelkiismeret gyóntató-ketrecében. Az olyan részeg embert, aki megbánta, hogy ivott s
               bújában német verset ír a filagória fehér deszkájára, megbántott nő lábához térdepel
               és a macskabőr-bundájától darab időre kénytelen búcsút venni dorbézolás után,
               fogadalmat tesz magányos fáknak és fél életét azzal tölti el, hogy az el­kö­vetett
               hibákat reparálja, - az csak maradjon otthon, négy fal között, dobja be a kapukulcsot
               a Tiszába, hogy ki ne jöhessen a házból még akkor sem, midőn rémálmában azt látja,
               hogy a tető ég a feje fölött. A magányos ivó kösse az egyik kezét az ágya lábához,
               hogy nyomban elmenekülhessen dunyhái közé, midőn a jó Isten aranytiszta bora
               elsötétedik gonosz bel­ső­sé­gében. Az volna a szép kalendáriom, amelybe megírná a
               nóta-csináló, hogy mit gondolnak, mit éreznek a magányos ivók Magyarországon! Az
               elhagyott falusi kúriákat, amelyek össze­omlóban vannak és odabenn a sötétségben már
               csak a bor pintes lámpása osztja el! A koravén emberek egyedülvaló beszélgetését a
               testrészeikkel, midőn a bor torkukig ér és szólani kell, ha máshoz nem, egy törött
               lábhoz! A magányos kortynak szomorú hangját és az asztalra hanyatló fejnek céltalan
               dudolgatását a négy fal között! A holttá lett nők megszólalását a gondosan őrzött
               fotográfiákról és a szoba sarkában leselkedő kísértet-barátokat! Kis és nagy
               koporsókat, amelyekbe az emberek rakják az emlékeiket és a mámor hömpölygő áradatán
               táncolva, bukdácsolva térnek vissza, mint kapufélfák, amelyeket a tavaszi Tisza
               itt-ott leszakí­tott! Az volna a szép könyv, amelybe a magányos ivó gondolatait
               irogatná meg valaki! Próbál­tam, amikor még szenvedni tudtam.</p>
            <p>Kálmán fanyarkodva hallgatta házigazdája szavait. Magában kezdte nagyon lenézni ezt a
               bogaras falusi uraságot. Ő okoskodás nélkül nézte az életet, mint egy száraz
               üzletet.</p>
            <p>- Bármiként kecsegtet a tekintetes úr, nem vagyok kíváncsi a részegségre. Nem ülök
               fel a nagydobra, mint a majom. Én nagyokat akarok lélekzeni és hideg szívvel, józan
               fejjel keresni a kedvező utakat az élet folyamán. Én úgy szeretek számolni, mint egy
               kereskedő.</p>
            <p>Pistoli alattomosan mosolygott. „A vándorlegény nagyon okosnak hiszi magát, de majd
               mó­res­re tanítom”, - gondolta magában és olyan hosszút ivott a füstös kancsóból,
               mint a szomjas erdő május vizéből.</p>
            <p>- Pedig a magányos ember nem viselheti el az életet egy kis mámor nélkül, - folytatta
               el­gon­dolkozva. - Itt vagyok például én, aki mindig azt hittem magamról, hogy ész
               dolgában nem veheti fel velem a versenyt senki a vármegyében. Ha szükségem volt rá,
               annyi eszem volt, mint a kígyónak. Aztán mégis csak jöttek esti órák, amikor bölcs
               ember létemre sem érez­het­tem jól magam egyedül. Az emberek társasága untatott, mert
               szerencsétlen természetemnél fogva mindig az igazi hangjukat hallottam a beszéd
               kárpitja mögül. Nekem hiába flótázgattak az emberek az udvariasság, a kedveskedés és
               a szélhámosság fehér kesztyűjében. Mindig tudtam, hogy mit gondolnak odabent
               magukban. Az áhitatos és szenteskedő zsoltáron át is hallottam a vesztőhely dobjainak
               tompa puffogását. S ezért sohasem rajongtam az emberek társaságáért. A nők is csak
               addig kellettek, amíg meg nem untam őket.</p>
            <p>(„Vajjon, miért untat érdektelen élettörténetével ez a vén szamár?” - kérdezte
               magában Kálmán.)</p>
            <p>- Ismétlem - folytatta Pistoli úr az édeskés korty után, amely oly jól esett
               torkának, mint hajnalban a víz a lázbetegnek -, nem óhajtottam az embereket és néha
               mégsem tudtam meg­lenni nélkülük. Meg kellett tehát idézni őket, idecsalogatni az
               árnyaikat, a besüppedt lábnyo­maikat, elfátyolozott hangjukat. Testetlen alakjukat
               leültettem az asztalom köré és elbeszél­gettem velük életről, halálról,
               hétköznapokról. A boroskancsó a hátára kapta őket, bármilyen messzire voltak. A pohár
               kihuzogatta őket ágyaikból, ahol az asszonyuk hasán tartották a kezüket.</p>
            <p>A kortyok kivallatták legbelsőbb érzéseikről, titkos gondolataikról és soha be nem
               vallott szemérmetlenségekről. Elmondták, hogy mit csinálnak otthon, amikor azt
               hiszik, hogy senki sem látja őket. Kinyitották lelkük pincéjének vakablakát s onnan
               kiáramlott nyomorult lényük hidegsége, dohos önzése. Ezeknél az összejöveteleknél nem
               maradt egyetlen ismerősöm sem megméretlenül. Végiggondoltam a cselekedeteiket,
               amelyeket önszántukból tettek; átnéztem legtöbb tettüket, amelyeket úgy követtek el,
               hogy maguknak sem tudnának számot adni a „miért”-ről. Nézegettem őket jobbról-balról,
               mint vásáron a tulkot. Hol van bennük valamely emberi érték, amely felbecsülhető? Hol
               van a kulcsuk? Valóban asszonyok titkos hajzatán himbálódznak, mint a megavasodott
               porszemek, vagy azt is hazudjak, hogy köldökzsinórjuk­nál fogva örökké a nőnemű
               Anyához vannak kötözve? És megnéztem őket, mint patyikus mérgeit. Sokszor
               felkacagtam, amikor rábukkantam újabb látnivalókra. A homlokomra ütöttem, amikor
               magányos vizsgálódásaimban feltaláltam egyik-másik barátom kulcsát. Meg­nyugodtam s
               kibékültem magammal. Úgy volt jó, ahogy eddig éltem, mogorva borz módjára, mert
               semmit sem veszítettem, hogy elkerültem az embereket. Felvidámodtam, mint gyónás után
               a bukott lány. Megtelt a szívem az élet örömeivel. És a kancsó a nőkkel, akik sohasem
               voltak hűtlenek, sem rosszak. Nők voltak s nekem örömet okoztak. Kártyáztam velük
               reggelig, orronverősdiben meg szerelemben. A nyertesé volt aznapi álmom, mert álomnál
               egyebet nem igen fizettem a nőknek.</p>
            <p>- Gazember, - gondolta magában Végsőhelyi Kálmán, aki pedig legfeljebb annyit
               adakozott, hogy elfogadta a nők ajándékait.</p>
            <p>- Azt hiszi, nem láttam Evelint alkonyattal a kertek alatt? - kérdezte Pistoli úr
               hirtelen felvillanó tekintettel és erősen Végsőhelyi Kálmánra nézett.</p>
            <p>Az megzavarodva, ajkába harapott és magában mindenféle csúf jelzővel illette Pistoli
               urat.</p>
            <p>- De térjünk vissza a kehelybeli nőkhöz. Sajnos, Evelin kisasszony sohasem engedett
               idé­zésemnek, bár unalmamban többször hívtam a szarvaslábú hölgyet, aki ennek a
               környéknek a várkisasszonya. Természetesen többször fürdik, mint az egykori
               várkisasszonyok, akikről egyszer azt olvastam valami könyvben, hogy nagypénteken
               megmosták a koldusok lábát, de a sajátjukat nem. Kócsag tollát viselték a kalapjuk
               mellett, de a nyakuk nem volt kifogástalan tisztaságú. A nehéz brokátszoknyák,
               bőrnadrágok fürösztetlen tagokat takartak, azért volt jó dolga a házalóknak, aki
               keleti illatszerekkel kereskedett. Ámbra és tömjén illatán át nem egyszer átütött a
               kisasszonyok természetes testszaga. (Ezért nem tudtam rajongani sohasem régen halott
               nőkért. A másvilágról nem láttam szívesen a vendégeket, mert kényes szagló­szervem
               van.) Az én nőim mind éltek; melegek, vérmesek, életkedvesek voltak, bár az éj
               világában jelentkeztek. Bedugdosták mezítelen lábukat a szájamba, belekapaszkodtak az
               üstökömbe, a nyakamba ültek lovagló helyzetben és a zsebembe dugták a kezüket.
               Forgattak, dagasztottak, az ágy alá kergettek, villogó fogaikkal üzőbe vettek és
               megharapdáltak, mint a kutyakölykök. A kövérek tánclépésben járták körül az
               asztallapját. A soványak tótágast álltak.</p>
            <p>A kicsinyek úgy hemperegnek, mint a szendergések a szempillán. Míg a komolyak,
               nagyok, csontosak megnyomták a derekamat, mintha a csontjaimba volnának szerelmesek.
               Nem is tudom, hogy nem lett képzelődő ember belőlem, midőn még azért sem utáltak meg
               a nők, mi­dőn egyszer utazásomból bogarakkal a fejemben tértem vissza, sőt segítettek
               megszabadítani a bajomtól. Nem, nem... sohasem hittem, hogy végig elkísérnek az
               életen, hogy el nem unják a mondókáimat, a betegségeimet, rigolyáimat, az
               őrjöngéseimet. Sőt mindig készen voltam, hogy egyszer ledöfnek az örökös párbajban...
               De éjszaka, midőn a boroskancsó mellé tele­pedtem, valamennyien nagyon kedvesek
               voltak. Sohasem ígérték, hogy valaha megölnek.</p>
            <p>- Aztán mit ért el az ábrándbeli nőkkel, tekintetes uram? - kérdezte Végsőhelyi
               csendes gúnnyal.</p>
            <p>- Megszerettem és megkívántam tőlük az eleveneket. A képzelt illatokat és a
               megfoghatatlan lábaikat keresgélni kezdtem. De soha se találtam meg a valóságban azt
               az üdvöt, amit a képze­let ígért. De menjünk már aludni. Ma éjszakára Evelin
               kisasszonnyal van találkozásom.</p>
            
         </div>
         <div type="chapter">
            <head>
                VII. Pistoli messzi útra megy.
            </head>
            <p>Pistoli egy napon különös felfedezést tett a kertiház körül. Lópatkó nyomait találta
               a fekete, nedves úton, amely a kertek alatt lappangva kanyarodott, mint a titkos
               szerelem.</p>
            <p>- Tartsd nyitva a szemed, Pistoli, - figyelmeztette önmagát és oly komoran lógatta
               előre meg hátra a fejét, mint valami ázsiai szerzetes. Látszólag lehúnyta a
               félszemét, a jobblábára állott és baltalpával a térdét vakarhatta. Szórakozottságában
               benyitott az almáriomba és hosszú ideig nézegette a földön gunnyasztó csizmáit,
               amelyeket napközben szeretett levetni. Majd nyomogatni kezdett egy daganatot a
               fejebúbján, amely úgy foglalt ott helyet, mint egy másik kis fej; régi magyarok a
               bölcsesség jelének tartották a fejre nőtt kis dinnyéket.</p>
            <p>- Vigyázz, Pistoli, - dörmögte, miközben a jól ismert penészes grádicson leballagott
               a pincébe, hogy üveglopón keresztül, nagy lélekzettel bort húzzon a hordóból és a
               kőkorsóba csordogáló borról váratlanul Maszkerádi kisasszony jutott az eszébe, kit
               tulajdonképpen sohasem tudott elfelejteni. Csordogált a bor asszony-hangon és
               Pistolinak kidagadtak a szemei.</p>
            <p>- Te, csak kertibor vagy, - mondta megvetőleg a boroskancsónak. - De a Maszkerádi az
               tűzből, asszúból való. Hogy meri utánozni a vinkó a szamorodnit?</p>
            <p>Aztán tátott szájjal állott az udvar közepén, mintha először látná életében a
               vándormadarakat, amelyek a háztetők felett közelegtek, mintha fürge
               légi-omnibuszokból repdestek volna ki a fecskék, ezek a fehér asztalkendős
               zárdanövendékek, akik a nyárra szabadságot kaptak. A gólyák olyan nagy köröket írtak
               le, mint az óriáskifli. A vadludak leguggoltak a nádasban, mint rokonaik, a
               vándorcigánylányok az erdőcske szélén, midőn fűszálakkal babonáznak, jeleket hagynak
               hátra a szeretőjüknek, vagy a csendlegényeknek. A vándormadarakkal meg­érkeztek a
               csavargók is, akik az idő kinyilásával ismét nyakukba vették az országutakat, hogy
               látszólagos céltalansággal végezzék fáradhatatlan sétájukat az égboltozat egyik
               oldaláról a másikra.</p>
            <p>Pistoli úr állt és mindenen igen csodálkozott, mintha fejbeverték volna s a tettest
               nem tudja meglátni.</p>
            <p>Féltékeny és bánatos volt, mint egy vén ecetfa, amely elől elveszi a napot a tűzfal.
               Vizsla­kutya módjára megszagolta a patkónyomokat a homokos, tavaszillatú,
               cseresnyefavirággal felhintett úton s Maszkerádi kisasszony különös illatát vélte
               érezni: Utolsó szerelme volt ez az exotikus és hóbortos hölgy, akit oly tisztán akart
               átvinni magával a másvilágra, mint a rózsa­fűzért csuklóján a koporsóba.</p>
            <p>A galambok bukfenceztek az udvarház felett, mint messzire elmult ifjúkori tavaszok
               emlékei és Pistoli tragikusan összefonta bütykös ujjait, mint az orgonafa ágait. Hát
               lehetséges volna, hogy Maszkerádi kisasszony más férfit is megkívánt ezen a
               környéken? Éppen ezt a bajuszta­lan, hangulatlan sihedert, akit magában oly
               mélységesen megvetett Pistoli úr, mint egy tenoristát?</p>
            <p>A tavaszi levegő oly édes volt, mint a fiatal lányok ünő-derekának meghajlása a
               virágágyak felett, ahová a magvakat rejtegetik és Pistoli bőgni szeretett volna
               elkeseredésében, mint egy vén cigány, akivel kölykei csillagot rugattak. Keserű lett
               a nyál a szájában, midőn feltünt emlékezetében az Evelin kertje, ahol Maszkerádi
               kisasszony a lőcsei fehérasszony alakjában mutatkozott ama felejthetetlen éjszakán és
               csupán azt sajnálta most, hogy nem mondta meg lesujtó véleményét a magáról
               megfeledkezett, megzavarodott leánynak, aki a nők érthetetlen­sé­gével felkínálta
               volna magát akár egy útszéli vándorlegénynek is. Legalább a szemébe kiáltotta volna,
               hogy elítéli eljárását, - valami nagyon csunya szó fojtogatta a torkát, - hogy
               megveti, gyűlöli s lenézi... Holott eltette magának, mint a husvéti tojást, amelyet
               akkor nyit fel, amikor kedve lesz hozzá. S így megraboltnak érzé magát.</p>
            <p>Mintha a végzet küldte volna, megjelent e napon a ház környékén Kakuk, egy mámoros
               csavargó, aki többször bekóborolta Magyarországot, a legkülönbözőbb fogdákban aludt,
               csak­nem minden házat megjelölt a csavargók és koldusok szokásos jelzéseivel, ahol a
               szegény vándorlót szívesen látják, vagy harapós kutyát tartanak; mire megvénült, ezen
               a környéken telepedett meg és borgőzös, télinap-vörös, pókhálós fejét órákig
               nyugtatta az udvarház keríté­sén, amíg Pistoli úr egy szót vetett neki.</p>
            <p>Kakuk valamikor más célokkal és életreményekkel telepedett meg itt a Pistoli
               környékén, huszárnak és hírneves verekedőnek adta ki magát, amíg a kövér tekintetes
               úr letörte minden ambícióját. Tüzes lóra ültette Kakukot, amelyről a híres huszár
               ordítozva pottyant le a Sas-kocsma előtt; később megverette, hogy Kakuk hetekig
               feküdt betegen. A csavargó bevallotta, hogy vándorsuszter volt világéletében,
               talpalva és foltozva bolyongta be Magyarországot, a keresztneve Ignác, a veszprémi
               börtönben ült útonállás gyanuja alatt s végleg Pistoli szolgá­la­tába állott, mintha
               felesküdött volna egy bandavezérhez.</p>
            <p>Pistoli csak darabidő mulva vette észre a düledező kőkerítésre hajló bozontos ősz
               fejét, amelynek olyan alakja volt, mint a káposztának. Sokszor térdepelt lábainál e
               fő, amikor Pistoli hatalmaskodó kedvében volt, vagy valahol megrakták lőccsel,
               vendégoldallal idegen konyhákon, cselédházak körül. Most megrendült volt Pistoli,
               mert a nyíres liget felől, - amerre a lovasok útja kanyarodik - gyászzenét hallott
               közelegni. A hegedűk sírtak-ríttak; a nagybőgő tompán mordult, mint a végzet;
               koporsóban menyasszonyt kísértek sírjához feketeruhás legények, akiknek
               pandurkardjukra citrom volt tűzve: Pistoli szerelmét temették a képzeletbeli
               távolságban.</p>
            <p>- Nem kell levelet vinni valami öreg asszonyhoz vagy kisasszonykához? - szólalt meg
               alázatosan Kakuk és puszta megszokásból már kalapot rajzolt krétájával a kőkerítésre,
               a csavargók jelét, akik a barátságtalan házat elkerüljék.</p>
            <p>Pistoli úr szokatlan barátsággal fogadta szegény jobbágyát, aki annyi levelet hordott
               szét ismerős és ismeretlen nőkhöz Pistoli úr kezéből, amiért mást százszor is
               agyonütöttek volna. Parázna özvegyasszonyok, városból hazakerült cselédek, kisvárosi
               kaszírnők, kerítőnők és úridámák kaptak a csavargó útján levelet, néha anélkül, hogy
               erre okot adtak volna. Pistoli kiszemelte őket szerelemnek. S ez elég volt, hogy
               Kakuk a nyakába vegye a lábát a rábízott üzenettel. Lappangott magányos házak körül,
               mint az őszi szél. Csikorgó téli éjjelen elátko­zott kis uccában ácsorgott, ahol a
               kisvárosok romjai alatt tévedt nőszemélyek tanyáztak. Kövi Dinka nevű asszonyság
               meleg borral traktálta, míg a galamblelkű Rizujlett összetett kézzel kérte, hogy ne
               üldözné többé a tányérszemű Pistoli. A postás és a nők azóta megöregedtek, bagoly
               huhogott bősz éjjelen, az arcokról lefolyt az almapír és a férfihaj boronálására
               termett kezekbe végleg zsoltároskönyv költözött.</p>
            <p>- Sohasem írok többé levelet, - felelt Pistoli körülbelül fertályóra mulva, miután
               gondosan bezárta a szobaajtót és hosszan halkan kitanította Kakukot a
               tennivalókra.</p>
            <p>*</p>
            <p>Másnap már megrángatta a csavargó Pistoli uram lábát, amelyet lehintáztatott az
               ágyból, mert csak úgy tudott elaludni, ha lábával harangozott magának.</p>
            <p>- A kert alatt, - mondta Kakuk a spiónok titokszerűségével és már el is tünt, mint
               egy rossz álom.</p>
            <p>Alkonyati óra volt, füleltek a virágzó fák a lépésekre, amelyek virágaikért
               közelegnek, az árnyék elnyult a gyalogúton, mint kifáradt eb. A sövényből kiröppent
               egy madárka, amelynek isten tudja, micsoda merengése volt ott e tavaszi délután.</p>
            <p>Ahol a hársak összehajolnak, mint a szabadságharc tábornokai, a villámot egymás
               kezébe fogózkodva várják, ott egy emlékezetes padocska volt, amely titokszerűen
               rejtőzött el e piros-rongyos ház környékén, mint az ifjúság tisztasága és a szív
               nemessége. Hajdanában, amíg a nők fellegeken utaztak át e tájon és egy női lábnak
               annyi értéke volt, mint egy birodalomnak, Pistoli sokat üldögélt e helyen, párjával
               és soha vissza nem idézhető szép szavakkal a száján, vagy egyedül, borongva, mint egy
               lovag, akinek tébolyult menyasszonya tegnap ugrott le a vár fokáról, - de sohasem
               egykedvűen.</p>
            <p>Pistoli valahányszor megközelítette későbbi éveiben e padocskát, mindig nőket látott
               amott üldögélni, akik közeledésére csendesen felemelkedtek helyükről és eltüntek a
               nyíresben, mint a fázékony köd húzódik be éjszakára a falevelek alá s a hideg hold
               józanul néz szét a tájon. Ültek ott nők, akiket megismerni vágyott s nők, akiket
               megúnt, de későbben visszakívánt oly fájdalommal, mint egy öregedő ember ifjúsága
               tobzódó örömeit. És mert valódi férfi sohasem haragszik azokra a nőkre, akik ellopták
               tőle az ifjúságot, a kalapjuk mellé tűzték a kitépett szárnyakat, Pistoli is azokat a
               hölgyeket vélte a padocskán üldögélni, akik vérét vették.</p>
            <p>És most ismét egy drága nő foglalt helyet a padocskán. Fácántollas kalapkája alatt
               oly meg­adással hajtotta oldalvást a fejét, mint egy madár, amelyet énekelni
               tanítanak. Evelin ült Pistoli szerelmeinek régi helyén és Végsőhelyi Kálmánt
               hallgatta.</p>
            <p>- Hogy beszél! - gondolta magában keserűen Pistoli úr, midőn lesben állott a sövény
               mellett és fülét megmozgatta, mint a ló.</p>
            <p>Sajnos, a hangokból mi sem jutott el Pistoli úrhoz, bár nem adta volna egy bundáért,
               ha ki­hall­gathatja vala a szerelmesek beszélgetését. De hiszen elég volt az is, amit
               a szem mondott el leplezetlen árulkodással. A kézről levont kesztyű gondolhat magában
               olyanokat, mint Pistoli úr. A vörösbarna női köpönyegen kinyílott gombok érezhetik a
               csalódást. És a fül mellett settenkedő puha hajfürtök remegnek meg, mint ifjú szűzek,
               midőn megtudják, hogy milyen célból jöttek ők a világra. A hattyúnyak, a drágalátos
               száj, a hosszú szempilla: mind nem tudják e pillanatban, hogy a homokórán szalad az
               idő. A finom cipőbe bujtatott láb, az olvadékony harisnya és a szív felett pihegő kis
               amulett azt hiszik, hogy először fordul elő a földön szerelem, midőn is oly
               nagyfontosságúak lettek ők. A vállnak gyengéd hajlásai, a karnak tüneményes vonalai,
               a csípőnek csodálatos formái: dehogy is gondolnak arra, hogy egykor a sírgödör nedves
               mélyében és végtelen egyedülvalóságában fognak feküdni, nem dícséri senki többé őket.
               S a tündöklő orca akár leprás is lehet néhány esztendő mulva, - közömbös lesz a mai
               perc, e szívdobogásos óra, amelyről azt hiszi a madártestű szerelem, hogy örökké
               tart.</p>
            <p>Pistoli csak a nagy lábujját mozgatta a csizmájában, mint egy ürgét. Azt sajnálta,
               hogy Végső­helyi egyetlen egyszer sem térdepelt le, csak szünet nélkül flótázott.
               Aztán jött a búcsú perc. A hosszadalmas nézegetés a szemekbe. A karnak leesése, mint
               a Niagarában a hab eltűnése. A távozó nő csendeskés, lassúdad, elmerengő lépése,
               mintha végtelen messzire s örökre elmenne.</p>
            <p>Aztán nemsokára hallatszik is a kocsizörgés lappangva a kertek alatt, mint a
               gyermekrabló cigányok útja.</p>
            <p>- Holnap disznót ölök, hogy nem Maszkerádit találtam ezen a helyen, - gondolta
               magában Pistoli úr és igyekezett beosonni a házba, mielőtt Végsőhelyi észrevenné.</p>
            <p>Estére mindenféle nóták jutottak eszébe, amelyekről azt hitte, hogy már elfelejtette
               őket. A dalok leereszkedtek hozzá, mint a pók a mestergerendáról. Utána kapkodott,
               mint a kutya a légynek. Egyik-másik nótának már csak egyetlen sorát tudta, de
               végigfutja a melódiát. Az asztallapra hajtotta a fejét és elborongott. A sarokban
               kuporgó Kakuknak is vetett néha egy nótát, mint egy koncot. De nem sok türelme volt a
               más nótáihoz. Hamarosan felkiáltott:</p>
            <p>- Szamárság!</p>
            <p>És nyerítve fogott bele egy dalba, hogy elakadjon vele útközben, mint egy rossz
               szekér a részeg lakodalmasokkal.</p>
            <p>Végsőhelyi odakünn sétálgatott a holdfényben, mint egy unatkozó kísértet.</p>
            <p>Egyszer csak elébe állott Pistoli úr és mutatóujját felemelve, diadalmasan
               mondta:</p>
            <p>- Én különb gyerek voltam... Keményebb legény vagyok. Én tőlem sírva-ríva mentek el a
               lányok. Mert én Pistoli vagyok.</p>
            <p>A nyírségi holdvilág lopakodva mendegélt az égboltozaton, mint a juhász, subája alatt
               a bürgével.</p>
            <p>Az éj tovaillant gyászfátylaival, mint egy nő elmulhatatlannak vélt szerelme.</p>
            <p>*</p>
            <p>Kakuk naphosszant az árokban feküdt, mert az már gyepesedett, füveket rágott, mint a
               kutya, amely betegségét gyógyítgatja. És egyébként is oly célból jött e világra, hogy
               árkokban hever­gessen, míg a százráncos szoknyás, százvirágos, duhaj vásárosok
               előzködnek az országúton. Az életnek vannak semmittevői, akik meglepetés nélkül
               fogadják az egymás után következő reggeleket. Tunyán mennek át az örök sötétbe, mert
               sohasem hittek abban, hogy az éjszaká­ban valaha hajnalodik. Félreértés volt az a sok
               nappal, céltalan szél, zörgő esőzés, falat-ásó kín és elmezavart keserűség. Az
               igazság a nagy éjszaka, amely az ég egyik oldalától a másikig áll mozdulatlanságban,
               a végtelenségben. Ahová sohasem fog rakétát vetni az emberi furfan­gosság.</p>
            <p>Kakuk kimászott az árokból. Pistoli úrhoz lopózott, aki kerekre nyílt szemmel nézett
               egy nagy üveg bikavérbe és balkezével mindenféle jeleket adott látományainak. Komor
               és bánatos volt, mint egy viaszfigura a panorámában. A bajuszát felkanyarították.
               Kopottas lakkcsizmáját azzal a gondolattal nézi a látogató, hogy ezek a csizmák
               kivételes sorsot értek a lábtyűk hét­köznapi életében: sohasem mennek végig az
               országúton.</p>
            <p>- A lovarnő, - mondta Kakuk, mintha színészek körül őgyelgett volna, akiknek
               szokásait el­tanulta.</p>
            <p>Pistoli lassan ránehezedett a talpaira, eltolta magát a székkel együtt az asztaltól,
               levette a szemét a fekete üvegről, nagyot sóhajtott, mint egy siralomházbeli legény.
               Félvak tükör lógott a falon, amely örökre elfelejtette, hogy egykor asszonyok tűzték
               meg a kontyukat képében, mindig novemberi arcokat mutatott. Pistoli a tükörbe nézett
               és szürke egér módjára meg­pederte a bajuszát.</p>
            <p>- A lovarnő, - mormogta. Kinyitotta a száját és beleköpött a tükörbe. - A szajha! -
               tette hozzá oly keserűséggel, hogy szinte megszédült.</p>
            <p>Ha fegyver lett volna a háznál, bizonyára magához veszi. De már régen száműzve voltak
               innen a mordályok és éles kések. Pistoli félt az öngyilkossági tervektől, halnivágyó
               óráktól. Vékony nadrágszíjat viselt, amely biztosan leszakad vala mázsányi súlya
               alatt. A reggelek, amelyek a kopott ágyszőnyegen találták a mulatságos és gondtalan,
               víg cimborát, sokat beszél­hetnének forró kívánságokról a halál után. Fogával harapta
               a párnákat, mert így olvasta ezt egy regényben. Az öngyilkosság mezítláb haladt a
               havon, csavargott háza körül, mint egy tolakodó kéregető. Soha nem is esett neki
               másképpen jól a szerelem, mint teljesen remény­vesztetten.</p>
            <p>Így: zsebredugott kézzel, egykedvű arccal nézte a hátaslovat, mely a nyíresligetben
               egy fiatal fához volt kötve. Ismerte ezt a sárga kancát az Evelin istállójából.
               Katinak hívták. Rövidre nyírt farkával úgy játszadozott, mint egy nő a legyezőjével,
               míg híven ügetett az asszony­nyereg alatt, mintha összebeszélt volna lovasnőjével.
               Pistoli leguggolt a paripa mellett. A megszégyenülés lázában többször feltette
               magában, hogy feltétlenül a bokrok közé menekül, midőn Maszkerádi visszatér a
               kertiházból, de a látogatás még nem ért véget.</p>
            <p>Pistoli vörösre gyulladva számlálta a perceket, amelyeket az ő tetője, az ő védelme
               alatt tölt a parázna hölgy a megvetett sihederrel.</p>
            <p>- Hát ezért voltam én büszke ember világéletemben?- Tódult benne a szemrehányás, mint
               egy rosszul lenyelt gombóc. Az ungvári színkörben drámát játszottak a
               vándorszínészek, amely­ben megöltek - egy nőt. „Zseklén, menj a másvilágra!” - szólt
               a szerep. Pistoli sohasem felej­tet­te el e szavakat. Bor közben, szerelem idején
               vagy reménytelenségekben sokszor elmondotta e mondatot, hogy a szíve majd megszakadt
               tőle, mert végül minden nőt megsajnált, természet­adta gyengesége miatt.</p>
            <p>Maszkerádi már kilépett a kertiházból. (Pistoli módfelett csodálkozott, hogy nem
               kapaszko­dott a távozó hölgy hajába egy tucat asszonykéz, - az ő asszonyainak körme,
               akik abban a házban neki esküdtek örök hűséget és sírig tartó szerelmet.)</p>
            <p>Frissen, vígan, hintálva jött az úrhölgy, mint az áprilisi eső.</p>
            <p>Talán, ha szomorú és lelkifurdalásos, mint egyik-másik régi nő, aki a tilos szerelem
               helyéről oly bánatosan távozott, mint a perc, amely soha többé vissza nem tér; ha
               gyengesége tudatában, lemondva a férfiak tisztelő kézcsókjáról és remegve a
               napvilágra kerülő pásztoróra szégyenétől, mint Rizujlett, hatvanhatszor, midőn
               ballépést tett és könnyesen iparkodott haza kapitányához, közeleg e hölgy; ha egy
               sírig tartó emlék elszakíthatatlan fátyola lebeg szép feje körül, mint az apácákén a
               másvilágias vászon... Pistoli félreáll, behúnyja a szemét, keserűt nyel és a
               következő télen legfeljebb a falra írja fel a nők kiszámíthatatlanságát.
               Kí­sér­teties medencecsontvázakat látott volna ekkor poharában, hóhércsuklójára
               sodort asszo­nyi hajfonatok lógtak volna le a mestergerendáról, jajok és kacajok
               hangzottak volna a pincéből a dohos boroshordókból, de Pistoli megbocsátott volna
               egykor a fáradozó emléknek, mert a nők a hold és a tenger rokonai s ezért nem tudják
               mindig, hogy mit cselekednek.</p>
            <p>*</p>
            <p>Ámde Maszkerádi elbizakodott léptei alatt olyan volt a gyalogösvény, mintha gumiból
               lett volna. Megelégedettség és nyugalom tükröződött az arcán, mint a sikerült bosszú
               után. A leg­jobb barátnők csalják meg egymást a legboldogabban és kimondhatatlanul
               örülnek a titoknak, amelyet legbizalmasabb barátnőjüknek sem mondhatnak el többé. A
               kíváncsiság, az utánzási ösztön, az egyforma kalap- és ruhaviselet törvényszerűsége a
               jóbarátnők között: okozója annak, hogy némely vagabund meg nem érdemelt sikerekhez
               jut a tánciskolában, vagy a jól bezárt családi tűzhelyeknél. Az egymást szerető nők
               szívesen isznak közös pohárból, viselik egymás ingét és titkon csókolnak egy
               férfiszájat. Aztán talán megölik egymást, ha a titok kipattan, mielőtt a szerelmi
               szenvedély pásztortűz módjára elaludt volna az egyre távozódó messziségben.</p>
            <p>- Kezét csókolom, - szólalt meg Pistoli a nyírfás ligetben, midőn Maszkerádi
               eloldozta lovát. - Az időjárás már menyecskésre fordul. Maholnap jeget kell hozatni a
               városból.</p>
            <p>Maszkerádi nem csodálkozott, hogy a leselkedővel találkozott. Úgy mosolygott, mint
               egy királynő.</p>
            <p>- Nagyon helyes, hogy a lovamra vigyázott, Pistoli. Tartsa a kengyelt, - felelt
               könnyedén, mint egy valcer. Soha ilyen csengő-bongó nem volt a hangja. Mosolygott,
               alattomosan és boldogan, mint a napló, amelyet a nászúton írnak fiatal asszonyok.</p>
            <p>- Segítsen, Pistoli, - szólt végtelen leereszkedéssel, mintha angyal volna az égből,
               aki itt az országúton egy koldussal találkozik. Alamizsna volt a tekintete, amelyet
               szórakozottan végig­jártatott Pistoli úron. Lehetséges, hogy azt gondolta magában,
               hogy e kövér férfiúnak elegendő a parfőm is, amely ruhájából száll.</p>
            <p>Pistoli eleinte mekegve beszélt, mintha nem találta volna meg a szufláját.</p>
            <p>- Nehogy azt higgye, drága úrnőm, hogy bátorságot vettem magamnak az ön útjait
               kutatni. Habár a padláson van egy lyuk, ahonnan egykor a nőket nézegettem, hogy mit
               is csinálnak, amikor egyedül maradnak. Sok rémült, elmélázó tekintet van az
               emlékezetemben, amelyet ma­gukra hagyott nőkön láttam. Rendet csináltak a szobában,
               kiteregették a törülközőt, lesimí­tották a párna ráncát, figyelmesen nézegették
               magukat a kézitükörben, mintha attól féltek volna, hogy a csóknak nyoma marad, mint
               zsidó ruháján a sárga folt... Drága úrnőmről mit sem írok be az emlékezetembe, mert
               olyan közönséges munkának ítélem cselekedetét, hogy nem terhelem véle az
               agyvelőmet.</p>
            <p>- Mit gondol rólam? - szisszent Maszkerádi és kígyó módjára felemelte a fejét.</p>
            <p>Pistoli két lépéssel előrement, mint a vívóteremben.</p>
            <p>A hangja már nem reszketett, de oly idegenül hangzott, mint egy kondoktoré:</p>
            <p>- Azt gondolom magamban, te virágszál, hogy te vagy a legutolsó perszóna
               Magyarországon.</p>
            <p>Maszkerádi felemelte a lovaglóostorát és kétszer végigvágott Pistoli úron. A lecke
               használt, Pistoli megfordult és elmenekült. Otthon ágyba feküdt és egy Stadion gróf
               nevű főhadnagyon gondolkozott, akit megpofozott Nyíregyházán Rózsakertiné. A hajdani
               főhadnagy reggelre agyonlőtte magát.</p>
            <p>- Kancarúgás nem szégyen, - szólt estve Pistoli Kakukhoz, midőn ez lekuporodott az
               ágya mellé.</p>
            <p>A csavargó megvetően legyintett.</p>
            <p>- Majd még eljön, hogy kibékítse a tekintetes urat, - vélekedett és félszemmel leste,
               mikor alszik el Pistoli, hogy a maradék-bort gyorsan és mohón a bendőjébe küldje.</p>
            <p>Az éj borgőzös, zavart kísérteteivel, dülledt szemű lidérceivel úgy mult el, mint
               éjféli vasúti katasztrófa, amely után következő reggelen számba veszi az ember
               megmaradt tagjait.</p>
            <p>*</p>
            <p>Az ostorcsapások sajgása elől Pistoli úr olyan foglalkozáshoz menekült, amelyet
               mindig sze­re­tett: végrendelkezést írt, talán a huszadikat; a létező és nem létező
               javait szétosztotta a nők között, akiket ismert, vagy ismerni szeretett volna. Az
               egykori Kövi Dinka, „akinek olyan haja volt, mint a Szultán Flór dohány”,
               kecskenyájakat örökölt, holott csak egy Pista nevű bak gyakorolta a szarvait az
               udvarház környékén. Rózsa Málinak az ágyát hagyományozta, amelyben magyarországi
               utazgatásai közben meghált a kalapos-király. Rizujlett örökölte a gyereknagyságú,
               tekintélyes kakasokat, amelyek füttyszóra előjöttek a szemétdombról és úgy viaskodtak
               Pistoli mulattatására, mint a cirkuszi birkózók. X-nének, a szentéletűnek mezítelen
               fotografiákat testált, amelyekből csinos gyüjteménye volt a magányos férfiúnak.
               Y-nénak, aki a hadseregbeli tisztek összes paroliit ismerte, egy Rákóczi-korabeli
               imádságos könyvet írt fel. Vájsznénak bundáját, Fehérnének csizmáját, Macskásnénak
               vadászpuskáját hagyományozta. Csak a borokról és a kamrabeli kolbászokról nem
               rendelkezett. Addig nem vágyta a más­világot, amíg egy pohár bor akad a háznál.</p>
            <p>Evelinnek már régen odaígérte pipagyüjteményét, - legyen miből szívni az Evelin
               urának.</p>
            <p>És most Maszkerádi kisasszonyt is felvette a listába. A ludtoll betűi
               meggömbölyödtek. Kunkorgós kis bajuszokat rajzolt a nagybetűk fejére, míg a mondatok
               végére cifra sujtásokat, mint káromkodásokat.</p>
            <p>„Maszkerádi úrhölgyről sem tudok megfeledkezni, bár néki köszönhetem életem
               legszégyen­le­tesebb napját. Az atya, fiú és szentlélek nevében kijelentem, hogy már
               nem haragszom reá, mert belátom, csupán rajtam múlott, hogy a kisasszony ostornyél
               helyett nem valami egyebet fogott párnás kis kezébe.</p>
            <p>Jön a felhő az égboltozaton. Nincs már kedvem elmondani, hogy miért és hogyan vágytam
               őt. Még sokáig nem felejt ő el engem. Ugyanazért halálom után neki hagyományozom a
               bebal­zsa­mozott jobbkezemet. Levághatja s elviheti magának mulattatónak.”</p>
            <p>Meghatottan bólintgatott, mintha igazat mondott volna, mint siralomházban az öreg
               haramia.</p>
            <p>Ezután mégegyszer végiggondolt nőismerősein: vajjon nem felejtette el valamelyiket,
               akiért nyugtalankodva forgolódna a sírjában? Végigfuttatta emlékezetét a hiszékeny
               mosolyokon, a könnyes asszonyszemeken, a feldult családi életeken, a felborult
               nyugalmak helyreállításán, a női hajak őszbeborulásán, az orrok meghegyesedésén, a
               szem és környéke megtöröttségén, mielőtt olyan lesz a halánték, mint a régi cipő
               bőre, amelyben a gond jár, - végig: az utolsó mosolyokon, amelyekkel szekere után
               néztek asszonyok, akiknek azt ígérte, hogy másnap visszatér, és soha többé nem ment a
               környékre, - a remegő kezeken, amelyek nem akarták elereszteni a kezét, mint a
               fuldoklók a szalmaszálat, - a szégyenlős lábszárakon, amelyek leg­inkább futni
               szerettek volna utána, de szemérmességükben kénytelenek voltak megállani, hogy gyönge
               nyakukon lehúnyt szemmel fogadják a hátamögött osonó bánat bunkócsapását, végig-végig
               a nőkön, akiket alapjában véve úgy sajnált (mert hittek szavainak), hogy majd a szíve
               szakadt meg értük... Mint egy érzelgős hamiskártyás futtatja végig ujjait a
               harminckét kártyán... Aztán sokáig elborongott.</p>
            <p>Csúfolódva nevetett az ipse, midőn olyan aláírást kanyarított a diósgyőri árkusra,
               mint egy erdélyi fejedelem. Levonta karneolpecsétgyűrűjét, aztán pecsétet nyomott a
               porzós papirosra, miközben ujját megégette a spanyolviasszal.</p>
            <p>*</p>
            <p>Kakuk megzörrent a háta mögött, mint egy rossz konyhai óra. Támolyogva bejelentette,
               hogy a kertiháznak ma délután Evelin kisasszony a vendége, - az a „pócsi Szűz-Mária”
               - s kivörö­sö­dött a csavargó szeme, mint egy gyilkosé, aki a sors akaratából
               cselekedik.</p>
            <p>- Csak csendesen, - felelt Pistoli és úgy reszkettek lábszárai, mintha akasztani
               vitték volna.</p>
            <p>Kéj és borzalom volt e körülötte végbemenő szerelmi csalódásokban, mint a francia
               könyvben olvasta egyszer, hol a chevalliér tisztességes családok szentélyébe lopta be
               az erkölcstelenség üszkét és a nagyapa, aki a legtisztább ember volt addig, utolsó
               gyönyört lelt unokái romlott­ságában.</p>
            <p>- Csak csendesen, - ismételte, mintha delelő lepkéhez közeledne a kalapjával.</p>
            <p>- Fel kell mennem a padlásra a vadásztarisznyámért, - szólt később fojtott hangon és
               Kakuk olyan tudatlan, ostoba arcot vágott, mintha világéletében sohasem leskelődött
               volna keríté­sekre vágott lyukak és nyitva felejtett ablakok körül, ahol nőket és
               férfiakat lehetett látni. Éppen ezért kedvelte Pistoli úr Kakukot, mert az ostoba
               tudott lenni, mint egy minden hájjal megkent gazember.</p>
            <p>A csavargó segített a csizma lehúzásában és bába módjára sürgölődött Pistoli úr
               körül, amíg az mezítláb végiglopózkodott az udvaron, a kertiház felé. Kakuk megfogta
               a létra végét és alázatosan pislogott a padlásra osonó Pistoli úr után, mint
               tűzoltólegény parancsnoka után.</p>
            <p>- Menj, - intett Pistoli úr a magasból, mintha a csúf, öreg csavargó közelsége
               megszentség­telenítené a házat, amelynek belsejében a drága Evelin tartja
               bűvös-bájos, keserves pásztor­óráját. S lehasalt a padlás gerendái közé, megtalálta a
               régi leskelődő lyukat és olyan különös gyönyörűséget érzett, mintha gúzsba kötnék
               tündéri mezítelen női-hóhérok, felvonják a mester­gerendára s kiosztják testére az
               ütlegeket, amelyeket a soha be nem vallott bűnökért magának is kiérdemeltnek vélt
               Pistoli úr. „Csak feszítsetek, mert én vagyok a legnagyobb bűnös”, - siránkozott
               odabent Pistoli úr lelke. Csontjai ropognak, izmai a megpattanásig nyúlnak az
               önkéntes tortúra alatt, mint az inkvizíciókorabeli mártiroké, akik mennyei mo­sollyal
               fogadták mezítelen testük megvesszőztetését. Öregedő férfinak már az is
               gyönyörű­séget okoz, ha szenvedni tud.</p>
            <p>Evelin Végsőhelyi előtt térdepelt, mint bárányka, amely szeliden hajtja fejét a
               juhász ölébe. Kálmán játszadozott a leány hajfürtjeivel, e drágalátos hajszálakkal,
               amelyeken úgy vonul végig az élet örömeivel s bánataival, mint a hegedűhúron a
               szonáta melódiája. Az egyik haj­fonatot kinyujtott kezében tartotta s megszámlálta
               rajta a kötéseket, amelyeket Evelin keze oly szabályszerűséggel helyezett el haján,
               mint a harisnyán az öltést. Tizenhárom hurok volt a hajfonaton: - tizenhárom
               boldogtalan esztendő, amelyet penitenciaként kell majd eltölteni e boldog óráért.
               Amíg selyemszalagocskáig érnek az esztendők, amellyel be van kötve a haj­fonat vége.
               S azután már nem következik semmi. Hideg magány és emlékezetmentes éjszaka. Csak
               addig szép az élet, amíg szenvedni lehet reménytelen éjszakákon, - de szenvedni,
               amiért biztosan kijár a megváltás díja.</p>
            <p>Evelin felemelte az arcát és oly másvilági mosollyal nézett Végsőhelyi szemébe, hogy
               odafönt a padláson Pistoli úr önkéntelenül bicskát keresett a zsebében. Elfelejtette,
               hogy az ő torzonborz vonásaiban is keresték egykor női szemek a mennyország
               üdvösségét. Eltávolodott tőle a nőknek az emléke, akik mindenüket feláldozták volna
               ily önfeledt percekben... De ő szemérmes volt és sohasem kért tőlük egyebet, csak azt
               fogadta el, amit önként ajándékoztak.</p>
            <p>Evelin nézett, mint aki csodát lát a fa tetején: Máriát vagy Krisztust
               bárányfelhőkabátban. A szemének nem kellett könnybe borulni, mert nedves volt az,
               mintha már hallotta volna a hangot a másvilágról, hogy könyörgése nem talált süket
               fülekre. A legnagyobb szerelem volt itt, amelyben addig senki sem hisz, amíg meg nem
               próbálta. Egy óra pergett le az időben, amely Evelin tovavonuló élete mögött úgy áll
               majd, mint egy vörös torony, amelyet a legna­gyobb távolságokból is láthatni.
               Száguldhat az élet ezután tüskön-bokron át, mint a kopó-falka. Csatlakozhatnak új és
               szeretetreméltó lovasok a szvithez, amely a boldogság rókáját üldözi, de nem lehet
               oly messzeségbe elnyargalni, hogy ennek az órának az emléke örökre elenyésszen. Áll a
               torony a látóhatáron és tizenhárom lépcsője már többé nem ismeretlen az emlékező
               hölgy előtt. Ott van a kézfogás lépcsője, majd a tekinteté, a hangé és a csóké.
               Körben futnak a lépcsők a torony körül és kacsalábon forog a torony, mindig csak
               arrafelé, amerről a nap süti. A szerelem napja. A lábak lépcsője, a kezek stációja,
               az ölelkezések erké­lye, a csókok percekig tartó pihenője, a névtelen vágyak
               gloriettje, a suttogások és sóhajok lugasa; és végül a torony csúcsa... A szerelem,
               amiért mindnyájan a világra jöttünk.</p>
            <p>Evelin nézte a bálványát. Pistoli jól ismerte ezeket a szemeket a nők arcán. Néha a
               tébo­lyodottak szeme ez, akik magányos cellájukból révült mosollyal figyelnek a
               tollasfövegű lovag után. Máskor a fétis-imádók szeme, akik kis ázsiai istenkéjüktől
               csodát várnak. Szemek: amelyek egy hajszálnyi távolságra állnak az őrülettől;
               amelyektől meg lehetne riadni magá­nyos éjjelen, ha a tükör lapján
               visszatérnének...</p>
            <p>Végsőhelyi pedig így szólt:</p>
            <p>- Gyermekem, gondjaim vannak, mert vissza akarok térni Pestre ebből az átkozott
               házból.</p>
            <p>- Bocsáss meg... - rebegte Evelin. - Mielőtt idejöttem, már eltaláltam a
               gondolatodat.</p>
            <p>Lábujjhegyen felemelkedett és az asztalhoz lépkedett, mint gyermek, aki valami
               csínyen töri a fejét. Felpattantotta a kézitáskáját és egy köteg bankjegyet vett elő,
               amit félénken nyujtott Végsőhelyi felé. Kék és rózsaszínű bankjegyek voltak, gondosan
               összehajtogatva, amint csak a nők tudnak bánni a vadonatúj papírpénzzel.</p>
            <p>Végsőhelyi, hogy a jelenetnek gyorsan véget vessen, únott mozdulattal elvette az
               ajándékot és oly gyorsan süllyesztette el, hogy Pistoli észre sem vehette, hogy
               melyik zsebébe dugta a ban­kókat. Pistolinak mindez elegendő volt, hogy döngve,
               szinte csörömpölve elhagyja a padlást.</p>
            <p>Mikor a földre ért, verbunkos katona módjára táncolni kezdett a Kakuk vállára
               borulva.</p>
            <p>- Leiszom magam, mert nem akarok többet józan lenni, - kiáltozta. - Menj a
               szekeremért. Vedd a nyakadba a lábad, Kakuk, ha kedves az életed. Bort, bort
               adjatok.</p>
            <p>Hörögve, dülöngőzve támaszkodott a kapufélfának, amíg a faluból megérkezett Kvitt,
               egy félszemű zsidó, aki kocsiján hurcolni szokta Pistoli urat, ha rájött a csavargás.
               Csengők voltak a lovak nyakába kötve. Bús kis csengők, amelyek úgy szoktak
               végighangzani az országúton, mint a kolduló barát kérelmezése.</p>
            <p>Pistoli belefeszítette testét a kocsi saroglyájába. Elszánt, kemény és erős volt,
               mintha gyil­kolni indulna. Füttyentett Kakuknak, aki kutya módjára loholt a szekér
               után.</p>
            <p>A szekér ment, mintha a szél fújná. Dülöngőzött, támolygott, amint Pistoli úr a
               kasban egyik oldalról a másikba vetette magát. Amint eszébe jutott sírni, vagy
               nevetni, végül horkolni kezdett, mint egy sebesült vadkan. A delikvens is alszik a
               siralomházban.</p>
            
         </div>
         <div type="chapter">
            <head>
                VIII. Az élet örömei.
            </head>
            <p>Harmadik napja csavargott Pistoli a Nyírségben.</p>
            <p>Ezen idő alatt meglátogatta valamennyi régi kocsmáját, ahol verekedett, vagy
               megverték, de elköszönt az egykori szeretőitől is, mintha nagyon messzi útra
               készülődne.</p>
            <p>Ebben az utazásban kitünt, hogy Pistolinak sem volt több szeretője, mint más
               emberfiának, aki a napraforgós, csendes országutas, egykedvű tájon tölti el az
               életét; mint őszidőben halkan szitálgatnak az asszonyok, ocsut és szemet vegyesen
               elragad néha a kósza szél... A Pistoli szeretői is azok voltak, akik mindenkié. Csak
               mások elfelejtették e nőket, mint a nótát dorbé­zolás után, szájukon legfeljebb
               keserű íz maradt, a csizmájukon sár, amelyet idegenkedve nézegettek másnap, - míg
               Pistoli sohasem felejtette el a nőket, akik hozzá kedvesek voltak. Még harmadnap is
               emlékezett a szavaikra és a mozdulataikra, midőn már gyógyítgatta magát, a kert alól
               fordult be külső sörházak legjobban eső söréhez, vagy útszéli csárdák előtt üldögélt
               s mélázva gyönyörködött a napsugaras bor rubint-színében és a vízmerítő leány
               vándor­madáros énekelgetésében. Ment egy kampós meggyfabottal, amelyre felszurkálta a
               lehullott leveleket, mint szíveket, amelyek nem értettek. Meg-megállott és nyerítve
               felnevetett, ha valamely különösség eszébe jutott az elmult éjszakák mámorából, a
               „Hársfához”, vagy a „Zöldfához” tekergő hátulsó utakból, lány-szobák olcsó
               pacsuli-szagából.</p>
            <p>És ismerte a könnyelmű nők rokonságát is. Egyiknek-másiknak gyerekénél
               keresztapaságot vállalt. Bölcs volt, mint egy útszéli feszület, amely megbocsát
               mindent az országút vándor­lóinak. A lacikonyhák zenéje, a szerenádok flótázása, a
               nők gyengeségeinek ismerete, a világ megvetése, amelyet eső módjára szórt le kalapja
               karimájáról: engedékennyé és beleegyezővé tették őt a dolgok menetébe. Az élet csak
               ritkán rikkantott fel benne, inkább csak dorombolt, mint egy törleszkedő macska. Ha
               nagyon fájt valami: addig szaladt, mint az eltévedt kutya, míg a helyes nyomra, a
               bölcseségre ráakadt.</p>
            <p>Kövi Dinkát is ugyanazon a helyen találta, ahol tíz év előtt hagyta. Nem változik
               semmi e tájon, az asszonyok egyszer Blahánéhoz, máskor Erzsébet királynéhoz
               hasonlítanak. A szívek pedig oly egyformák, mint temetőkben a fejfák felírása: (Egyik
               élt 72 évet, a másik 83-at. „Nem mindegy, hogy töltünk tíz esztendőt? Reménytelen
               szerelemben, vagy siralomházban?” - kérdezte magában Pistoli, mikor a falusi
               temetőkben ácsorgott új özvegyasszonyok után.)</p>
            <p>Kövi Dinkának vadszőlős kocsmája volt a városka végén, az Ingerli-csárda. Járt ide
               Pistoli kakaskukorékoláskor, vagy kutyavonításos éjszakákon. Jött doboló cimbalommal
               és esküvőre akarta vinni Kövi Dinkát; máskor óvakodva, mint az ács mászik fel a
               toronyra. Az Ingerliben szívesen látott vendég volt. „Hőstettei még emlékben élnek”,
               mint Zareckyról énekli Puskin. Különösen kitüntette magát a kuglizásban, - a legjobb
               bakonbíró-ütő volt a megyében, - tömérdek hordósöröket nyervén a nyíregyházi
               kirándulóktól, Kossuth-kalapos iparosoktól és pepita-nadrágos, nyírvíz-szabályozó
               hivatalnokoktól. Ám Kövi Dinka kegyét végleg csak akkor nyerte meg, midőn Puczér
               Pistát, az Ébredjünk! című hetilap szerkesztőjét „kiverte” az Ingerliből. A
               kistermetű, paprikás-borsos, paraszt-heccmajszter, nagyszakállú Puczér szer­kesztő a
               régebbi multidőkből jogot formált Kövi Dinka szívéhez. Garázda magaviseletével,
               kopogó fokosával és pávahangjával nem egyszer fullasztotta általános verekedésbe a
               leg­szebben indult majálisokat. Dinka szemrehányásaira csupán ennyit felelt:</p>
            <p>- De hű vagyok hozzád. Egy hű ember aranyat ér.</p>
            <p>Holott Dinka bizonyosan tudta, hogy Puczér Pista nemcsak a szolgálóleányait, - akik
               hát azért viseltek piros papucsot a mezítelen lábukon - de összes barátnőit
               megkörnyékezte. Ámde a ravaszdi szerkesztőt sohasem lehetett rajtacsípni, hogy az
               asszony kitehette volna a szűrét. A tyúkólak, kutyavackok, szénaboglyák jó
               titoktartók. Puczér Pista úgy gurigálta az erkölcsös és hűséges szemeit az Ingerli
               szőlőleveles lugasaiban, mint Pistoli a vasból való kugligolyót, midőn veszélyben
               volt a Krigszparti. Ugyanezért csupán Pistolit nem verte még ki egyszer sem Puczér
               szerkesztő az Ingerliből, bár a konyhán nem egyszer dörmögött a kipirult Kövi Dinka
               körül:</p>
            <p>- Már megint annak a szélhámosnak főzöl? Előbb-utóbb úgyis Amerikába szökik.</p>
            <p>Végre, midőn Puczér hírlapíró csibukozva és házisapkában kezdett járogatni az
               Ingerliben, Pistoli elhatározta, hogy végez vele. Szándékát nyomon követte a tett.
               Ismerős pirosszoknyás cigányleányt küldött a falujából Puczér Pista meghódítására,
               aki a kellő percben nyitva hagyta a kamra ajtaját, hogy oda benyithasson Kövi Dinka,
               majd kiáltására összetóduljon a kuglizó társaság. P. P. rendetlen ruházatban menekült
               Nyíregyháza felé a felbőszült szolgálóleányok seprői elől.</p>
            <p>Ettől az időtől fogva Pistoli volt az úr az Ingerliben. Ámde ezentúl sohasem vett
               részt a kugli-versenyeken, a vendégek között alig mutatkozott, a legbelső szobában
               egymagában üldögélt, furulyázgatott, pintes üvegekhez beszélgetett, felköszöntötte
               Kövi Dinka (született Vájsz Jolán) öreg szüleit, akik régi fotografiák alakjában
               függtek a birsalma-szagú szoba falán, - szerencsi szűcsök voltak és egyforma
               szorgalommal varrták a báránybőr-bundákat, ködmen­ké­ket, subácskákat, mert tizennégy
               gyereket kellett felnevelni, - elgondolkozott életen és halálon s csupán akkor adott
               életjelt magáról, ha odakünn a kocsmában pohárcsörömpölő veszekedés keletkezett a
               vendégek között: Pistoli vasalt, ólmos botjával éktelenül döngetni kezdte ilyenkor a
               belső szoba ajtaját és úgy káromkodott, mint vízhordó raboktól tanulta. Egyébként
               csendes volt, mint egy beteg ember az ispotályban, - Kövi Dinkához rendesen akkor
               vetődött már, mikor húsz kocsmából kilökték, egy tucat nő kinevette, homlokon rúgta,
               megcsalta, kigúnyolta, a kínok szurokjában és tollában meghempergette, azt mutatta
               neki, amit a falu bolond öregasszonya szokott a csúfolódó gyerekeknek, vízzel
               leöntötte és a küszöb elé tette, - ilyenkor korán lefeküdt, mielőtt Kövi Dinka még
               „zárórát csinált” volna az Ingerliben. Félálomban hallgatta a vendégek kurjongatását
               s nagyon megvetette a céltalan korhelyeket.</p>
            <p>- Köménymagos levest főzzek? - kérdezte Kövi Dinka, midőn Pistoli úr beállított az
               Ingerlibe és a himzett asztalterítős legbelsőbb szobában, magosra vetett ágyak, héber
               áldások és száz­ráncos szoknyákkal megtömött szekrények között elfoglalta a helyét,
               mintha tegnap járt volna itt utoljára. (Pedig esztendők multak el.)</p>
            <p>Pistoli szótlan és tragikus arccal meredt maga elé. A kalapját a szemére húzta, a
               fokosát a kezé­ben tartotta, a nadrágszíján sem eresztett. Mórikálta magát, mintha
               mingyárt tovább menne. Csak egy kortyra, egy csókra, egy szempillantásra jött régi
               szeretőjéhez. Ámde Kövi Dinka ezúttal nem rohanta meg, hogy régi szokás szerint
               zálogba vegye kalapját és csizmáját. Negyvenkétesztendős volt az asszony, frufru
               helyett hátrasímította haját, amely most szőkére volt festve és koszorúba rakta a
               fejére.</p>
            <p>- Ha barna volnál, olyan volnál, mint Erzsébet királyné. Hová tetted a barna hajad? -
               kérdezte Pistoli felhúzott szemöldökkel.</p>
            <p>- Ne törődjön maga én velem, vén gazember. Azt mondja meg, hol járt, merre koslatott,
               amióta nem láttam? Azaz, hogy láttam, mert néha erre vitte a fészkes fene. De egyszer
               sem törte be ide a nyakát.</p>
            <p>- Csak csendesen, - felelt Pistoli, aki nem volt elkészülve e könnyek nélküli
               találkozásra, Kövi Dinka az ölébe szokta venni és megcsókolgatta, mint egy elveszett
               s megtalált gyermeket.</p>
            <p>- Otthon parancsoljon, - felelt az asszony. De a hangjában volt valami emlékezés,
               lágyulás, mint egy kintorna hangja valahol a messzi országúton.</p>
            <p>Pistoli nyomban észrevette a változást, mint betyár a szivárványt. A fokosára
               hajtotta a fejét és hosszasan nézte a menyecskét.</p>
            <p>- Te, Vájsz, én leveszem a kezem rólad, - mondta hosszas hallgatás után. - Nem
               tetszik a maga­vi­seleted. Nem szeretem, hogy befestetted a hajad. Nem állom, hogy a
               pillangós cipőd nyiko­rog. Valami új szappannal mosakodol. Hol vannak a szeplők az
               arcodról, amelyeket szerettem?</p>
            <p>- Azért jött, hogy kínozzon? - szólalt meg elborulva Kövi Dinka, mintha április lett
               volna a kedve. - Nem szenvedtem vajjon eleget, mióta maga elhagyott? Először is
               nagybeteg volt az apám. Azt hittem, hogy utolsót rúgja az öreg szűcs. Ott téptem a
               hajam az ágya előtt, hisz azt az egy embert szeretem legjobban a világon. És akkor
               is, a kétségbeesésemben eszembe jutott maga, akinek hosszú téli éjszakákon beszéltem
               az apámról. Ha még tudna varrni, ha még nem fáradt volna el végleg az áldott keze...
               Varrhatna magának egy fekete báránybőr-bundát, amely megóvja a hidegtől, midőn
               kéteshírű nőszemélyek után bitangol... Láttam a Sajót, - mert arra utaztam, - ahol
               gyerekeskedtem. Rövidruhás kislány voltam s a rókák ugattak a nádasban, mikor feljött
               a hold. Akkor is maga jutott eszembe, mert én erről magának be­széltem és maga
               engedelmesen hallgatott... Régi bort ittam egy rokonomnál a pincében. Hát nem ötlik
               fel nyomban a maga képe! De jó volna, ha itt volna és maga is inna a derék borból!
               Most meg eljött, hogy megkínozzon?</p>
            <p>Pistoli megcsóválta a fejét. Aztán komolyan, lassan kinyujtotta az egyik
               lábszárát:</p>
            <p>- Fáj, - mondta.</p>
            <p>- Tudom, - rikkantott fel hirtelen Kövi Dinka. Elrontja magát másfelé, aztán idejön
               hozzám, hogy én gyógyítsam. Hogy az én természetfölötti egészségem magát is
               helyrehozza. Eddig nem sajnáltam. De ezentúl fukarabb leszek magához.</p>
            <p>- No még most az egyszer... - dörmögte Pistoli és emelgette a lábát a levegőben. -
               Ugyis: kampec dolóresz. Padra teszik a csizmámat. Legalább az utolsó napjaim legyenek
               szépek.</p>
            <p>- Ezt már sokszor ígérte, - felelt Kövi Dinka könnyes szemmel s levonta Pistoli úr
               lábáról a csizmákat. A kapcát nyomban beáztatta. Az udvarról előkiabált egy pirosarcú
               szolgálóleányt, akinek két pofont s két vasat igért, ha az elnyütt csizmákat fényesre
               keféli. Pistoli csak ült, mint a török a trafik előtt. Akkor érezte magát a
               legjobban, ha a nők felhasználták testi tehe­tet­lenségét és úgy bántak
               testrészeivel, mint a bába a kisgyerekkel.</p>
            <p>- A sarka? - kérdezte Kövi Dinka.</p>
            <p>- Az.</p>
            <p>- Odabujtak a boszorkányok. Mondja csak, maga vén gazember, - duruzsolt Kövi Dinka,
               amíg ölébe vette a Pistoli beteg lábát és lágy kezével dörzsölgetni kezdte, - hány nő
               mennybéli üdvössége szárad a lelkiismeretén?</p>
            <p>Pistoli máskor tréfára fordította volna a beszédet. Szólt volna a nőkről, akik miatta
               megőrül­tek, életük végéig táncolnak vagy a hajukat tépik. De most melankólikus volt,
               mintha közeli végét sejtené. A háromnapos hatalmas ivástól és az elmult élményektől
               hirtelen elveszítette lelki egyensúlyát. Oly fuldokolva kezdett el zokogni, hogy alig
               volt ideje lélekzethez jutni. Görcsösen, kiadósan, szívkönnyítően, szinte boldogan
               zokogott, mint egy asszony, aki homlo­kát a kövekhez verdesi. Persze nem találta meg
               a zsebkendőjét, hát gyermek módjára nyult Kövi Dinka alsószoknyája után, amelyben
               vizes arcát megtörölte. Még egy-két csuklás, nyilalás tört fel bensőjéből, mint az az
               országúti szekér zörgése, amelyen a menyasszonyt viszik el az igazi szerető elől.
               Aztán visszanyerte beszélőképességét:</p>
            <p>- Nézd, Kövi Dinka, én téged szerettelek egyedül, egyesegyedül a világon. Hej, ha élt
               volna az anyám, de örült volna néked! Édesanyámnak való nő voltál. A hamuban sütött
               pogácsáid és a tüdőgyulladásos oldalamra rakott piócáid, a lacipecsenyéid és
               cigányoktól szerzett babonáid, a füstölt kolbászaid, s a pihés ágyad, a kora tavaszi
               zöldségeid, éltető húsleveseid, felejthetetlen illatú virsliid és husvéti sonkáid, a
               ráimádkozásaid és az álmomban való meg­forgatásaid, az éjszakai mosásaid,
               kenyérdagasztásaid, takarékosságaid, kabátvasalásaid... a természeted, hogy mindig jó
               és hűséges legyél; a vágyad, hogy soha gondom ne legyen melletted, még ha rosszul
               ment is az üzlet; a hiúságod, hogy mindig megifjodva, kitisz­tál­kodva, kivasalva,
               mint skatulyából jőjjek el tőled, ha előzőleg vértől mocskosan, sártól
               be­szennyezetten hevertem is az árokban...</p>
            <p>Minden, ami fehér lábod körül van ebben a házban, a barátságos pofájú házőrző ebed, a
               gólyád a kéményen, a padláson a száraz diók és öreg dajkád: azt mondta nekem, hogy te
               volnál az igazán feleségnek való asszony. A szívemről nem is beszélek, mert az mindig
               a tied volt. Néha oly meghatottan néztem gondos, komoly arcodba, mint bérmáláskor a
               püspökébe. Biztosnak éreztem magam melletted, ugathatnak odakünn az ebek, ide, a
               mestergerenda alá nem törhet be veszély, mert a te elszántságod, szokatlan
               asszonyerőd gondoskodik arról, hogy engem nálad baj ne érhessen. Álmodtam veled, mint
               nagy veres lóval, amelynek nyakán ki­menekülök az áradásból. A két jó szemed volt a
               lovam szemében.</p>
            <p>- Ó, te vén kujon! - nevetett Kövi Dinka és tetőtől-talpig levetkőztette Pistoli
               urat. Csattogott az ágynemű tenyere alatt. Repült a dunyha, mint a lúd a mezőn. Meleg
               téglák és tányérok sorakoztak. Ecetes víz várta teendőit. Pistoli eltünt az ágyban,
               hogy a bajusza sem látszott.</p>
            <p>- Jó éjszakát, ifjúkorom nótája! - rebegte Kövi Dinka és félénken megsimogatta
               Pistoli úr fehérlő homlokát.</p>
            <p>Kövi Dinka különös nő volt; akkor szerette legjobban Pistoli urat, midőn az agyaras
               módjára túrta az álmok mezőségét, három-négyféle hangon horkolt, mint egy őskori
               lény, hentergett az álom pázsitján. Ha abban a korszakban él Kövi Dinka, midőn még
               ősemberek és sárkányok népesítették be a barlangokat, bizonyosan a várost környékező
               sárkány szeretője lesz vala. Dinka megbámulta a cirkusz Herkuleseit, az országút
               hórihorgas vándorlóit, a délceg juhászo­kat és haramiaképű csavargókat. De
               szemérmetes volt, mert nő volt... Egy óriáshoz szeretett volna feleségül menni, és a
               sors egy kistermetű, majomlépésű férfiúcskát küldött el neki törvényes férjül. Az
               Ingerli-csárda körül zúgtak a mennyei létra nagyságú jegenyefák, a nedves réten
               lépegettek a hosszúlábú gémek és Dinka az alvó Pistoli hatalmas izmaiban
               gyönyörködött. Az alvó férfiúval szemben nem érezte derekán a szemérem kötényét.</p>
            <p>Pistoli felébredt, mintha a másvilágról tért volna vissza.</p>
            <p>- Hol van az amulett a nyakadról, amelyet én akasztottam oda? Amelyet kétszer
               szenteltek meg Pócson és megáldott egy vén zsidó?</p>
            <p>- Odaadtam... - felelt zavarodottan Pistoli úr. - Ellopták, elmosolyogták,
               elcsábították a szívem felől. De most megyek és visszaveszem, mert azóta
               szerencsétlen flótás vagyok.</p>
            <p>- A rongy-nők, - szólt Kövi Dinka, oly megvetéssel, mintha a világon egyedül ő
               ismerte volna a női nemet. - Hány férfit tesznek szerencsétlenné? Eltoloncoltatnám a
               repedtsarkú nőszemé­lyeket Magyarországról, akkor megint akadnának tisztességes
               férfiak az országban.</p>
            <p>Mikor búcsút vett Pistoli, Kövi Dinkát oly tiszta homlokúnak látta, mint akár
               Evelint. A két nő hasonlított is egymáshoz, hisz egy vidéken születtek, a Tisza
               virágos vizében fürösztötték őket, ugyanazon halottak voltak az őseik és a magvak a
               földből kibújva, egyformán táplálták őket. A szemeik a szélmalom forgását látták a
               látóhatáron, a fülük a vadmadarak kiáltozását hallotta, a lábuk ugyanazt a táncot
               járta gyermekkorukban, a szüreteken és a fosztókákon. Az <hi>e</hi> és
                  <hi>i</hi> betűt kicsinyt szlávosan ejtik s ugyanazon népdalok
               mellett növekedtek fel. Ugyanaz az áprilisi felhő mosta le arcukról a tavasz szeplőit
               és a nyírségi göröngyök egyformán ismerték Kövi Dinka és Nyirjes Evelin őnagysága
               lába sarkát. Ah, sarokban egyformák a nők! Nyáron, midőn mezítláb járnak az úri
               kisasszonyok a Nyírségen, a föld nem sok különbséget tesz a pórnők és a del-hölgyek
               talpa között. - Hogyne hasonlítottak volna Evelin és Kövi Dinka, amikor a muskátli
               volt mindkettőjüknek a virága! Pistoli úr nagy megenyhülést érzett.</p>
            <p>- Evelinnek se lehet fehérebb a lába, - gondolta magában, míg elhelyezkedett Kvitt
               szekerén.</p>
            <p>Azután odahívta Kövi Dinkát a kocsi mellé s mintha valami titkot súgna a fülébe, a
               követ­kezőket mondta neki:</p>
            <p>- Én elmegyek már, aligha látjuk egymást többé, szívem. Nem kívánok tőled hűséget a
               más­világról. Kísérteni sem jövök vissza, mert hiszen eleget voltam életemben
               fehérlepedős kísértet, mikor babonás asszonyokat vagy gyáva férjeket kellett
               ijesztgetni. Nyugodtan tégy-végy a gazdaságodban. Ne felejtsd el: a kanca lovakat
               Nyíregyházára, a csődörösökhöz, valamint a tavalyi bor felöntését se hagyd ki a
               misemondásból. Sajnos, nekem már nagyon kevés időm van ahhoz, hogy ezt helyetted
               elvégezzem. A Fruzsinka szolgálóleányodat küldd el, a te ingedet találtam egyszer
               rajta. A kisleányodat, akit a szatmári nénék nevelnek, soha se engedd erre a
               környékre se. Legjobban tenné, ha beállana postáskisasszonynak, mire fel­növekedik.
               Messze, valahol Erdélyben, ahol nem ismerik az anyját. Azután vigyázz magadra is.
               Lábad még havas, a vénség vágylehűtő görcsei nem mutatkoznak lábszáraidon.</p>
            <p>A hajad sem kopott meg, mert mindig rendesen mosakodtál és fésülködtél. Csak ezentúl
               is mosakodj minél többet, még pedig esővízben, amelyet a kamrában őrzöl. A szemedet
               inkább a földre süssed, mert akkor jobban fénylik, ha felnyitod. Nem szabad hangosan
               és nyitott szájjal nevetned, mert az egyik fogad sárga. Inkább csendeskedvű légy,
               mint egy magányos rigó. A te korodban már az tetszik a férfiaknak, ha csak mélázva
               duruzsol a hangod, mint a darázs az érett szőlőhegyekben. Ne felejtsd el, hogy
               egyetlen tisztességes férfi van ezen a környéken, Álmos Andornak hívják. És ne vedd
               fel soha megfordítva a harisnyádat! Most Isten veled, szívem.</p>
            <p>Homlokon csókolta Kövi Dinkát és Kvitt rázogatni kezdte a gyeplőt, mint a falusi
               boltosok szoktak hajtani.</p>
            <p>Már messzire jártak a hepehupás országúton, a falusi tornyok kiemelkedtek a
               látóhatárból, mint ostornyelek, - kocsma van itt valahol, mondták, - midőn Kvitt, a
               félszemű, hátrafordult.</p>
            <p>- No, hogy smakkolt? - kérdezte, a nyírségi zsidók zsíros, öblös hangján.</p>
            <p>- Hercig volt, - felelte Pistoli, aki alsórendű társaságban szerette a műveltet
               adni.</p>
            <p>Kvitt felkiáltott:</p>
            <p>- Ne beszélj velem zsidóul, mert én úgy nem értek. Azt mondd meg, Pistoli, hogy
               megverted a menyecskét, vagy ő téged?</p>
            <p>Pistoli lankadt kedvvel válaszolt:</p>
            <p>- Én már nem verekedem.</p>
            <p>- Nem is élsz sokáig, - felelt Kvitt és ezentúl csak a lovak fülét nézte. A süvöltői
               tölgyeknél, amelyek itt a homokot őrizték, mint nagy komondorok, még egyszer
               visszanézett, félénken, kicsit sápadtan: vajjon nem visz máris halottat a
               saroglyában?</p>
            <p>- Késő Fánihoz? - kérdezte a szakállában.</p>
            <p>Pistoli hátulról a kalapja alá dugta a két kezét. Elgondolkozva nézett a deres
               zsidóra:</p>
            <p>- Ha azt hiszed, Kvitt, hogy tartozunk valamivel Késő Fáninak?... Ha te azt gondolod
               magad­ban, Kvitt, hogy megérdemel még egy-két szót ez az asszony?...</p>
            <p>Kvitt kétszer bólintott a fejével:</p>
            <p>- Jó volt hozzánk... Akár kést fogtál rá, akár a szívére tapostál... mindig csak jó
               volt.</p>
            <p>Persze, Késő Fáni is kocsmárosné volt, mert ugyan hol verhetett volna tanyát Pistoli
               máshol, ha nem útszéli csárdákban, ahol délutánonként a macska elnyujtózkodott a
               meleg hamuban, a söntésben elaludtak a boros edények, a legyek mozdulatlanul lógtak a
               mennyezeten és a kocsmárosné az ablakhoz ült, hogy a kisfia nadrágját kifordítsa?
               Pistoli darab ideig csendben ült, mint a fekete rigó a kalitkájában. Kortyonként
               szürcsölgette a bort, elnézegette az asztalra fektetett kezeit. Gondolkozva
               bólintgatott a gyűrűs ujjának, amely sohasem volt asszony gyűrűje nélkül. Aztán
               hazudozni kezdett a hallgató asszonynak. Néha maga is elhitte, amit mondott s
               ilyenkor nagyon megelégedett volt.</p>
            <p>- Vajjon milyen nap van ma? - kérdezte Késő Fánit, amikor a Zonett-csárdába
               belépett.</p>
            <p>- Flórián vértanu napja. Vásár Nyíregyházán. Éjszakára itt lesznek a kupecek.</p>
            <p>A kenyérdagasztás mellől felelt az asszony, csak félszemmel nézett Pistolira, mintha
               tegnap látta volna.</p>
            <p>- Akkor, még egyszer, utoljára ez életben, kártyázni fogok a kupeceiddel.</p>
            <p>- Azt bizony jól tenné, - szólt csendesen Késő Fáni és tovább dagasztotta a
               kenyértésztát.</p>
            <p>A dagasztás szép tennivaló. Ingben, papucsban és alsószoknyában szokták végezni a
               nők. Fehér kendőt kötnek a fejükre, mint valami szertartáshoz. Mozog a derekuk,
               feszül a láb­szá­ruk, gyengéden harmatozik a homlokuk, mintha gyermeket hoznának a
               világra: szent kenyeret, Isten áldását. De Pistoli ezenkívül még azt is észrevette,
               hogy telt karjai mily fehérek, Fáninak a nyakszirtje nemes, mint egy hattyúé és a kis
               dinnyék a mellén hintáznak, mintha tündérkék játszanának az inge alatt. Olyan jó
               illat szállott fel a kenyérdagasztó asszonyból, hogy Pistoli szinte megsajnálta, hogy
               nemsokára bevégzi életét. (Eszébe jutott, mint az egész bujdosása alatt mindig:
               Evelin őnagysága. Asszonykorában ő lehetett volna ilyen egészséges, izmos, jószagú
               nő, aki könnyed mosollyal nézi a férfi pihenő fejét a vállán, mintha egyúttal anyja
               is volna annak a férfiúnak, akit szerelmével megajándékozott. A gondterhelt férfifő
               csak olyan súlyú, mint egy lepke a virágon.)</p>
            <p>Nagyot sóhajtva vette elő az almáriomból a kártyacsomagot, hogy próbát tartson az
               esti játékból. Kakuk, aki időközben megérkezett, kidagadt szemmel nézte Pistoli
               munkálkodását. Ha egyszer az úrral kártyázhatna.</p>
            <p>Pistolinak voltak kedves kártyái.</p>
            <p>Nagyon szerette a két királyt vagy a két ászt egymás mellett, de nem vetette meg a
               szom­szédságba kerülő heteseket sem, mert többnyire nasi-vasi bankot adott a
               kupeceknek. Jó darab ideig gyakorolta magát a kártyakeverésben. Pecsétgyűrűs
               mutatóujjával úgy tologatta ki és be a kártyákat, mint személyes ismerőseit.</p>
            <p>Késő Fáni a háta mögött állt, miután megtörölte tésztás kezeit. Egy csókot nyomott a
               Pistoli úr fülére és egy kulcsot adott a kezébe.</p>
            <p>- A pénzesfiók kulcsa, - szólt.</p>
            <p>Kakuk olyan hangosan nyelt, hogy Pistoli kikergette a szobából.</p>
            <p>- Te aranyember! - mondta Késő Fáni és megölelte Pistoli urat. - Szeretsz még engem,
               vagy a legkisebb szolgálóleányomat?</p>
            <p>Pistoli ernyedten legyintett.</p>
            <p>- Torkig vagyok a nőkkel. Aztán meg szerelmes is vagyok. Hadd nézzelek csak, vajjon
               nem hasonlítasz-e valamicskét ahhoz a bizonyoshoz? Fordulj csak! No meg most
               oldalvást állj.</p>
            <p>Késő Fáni engedelmeskedett a tekintetes úr kívánságának. Pistoli tetőtől-talpig
               szemügyre vette.</p>
            <p>- A lábad, - mondotta hosszas vizsgálódás után Pistoli úr -, becsületemre, a lábad,
               mintha némileg hasonlítana annak a bizonyosnak a lábához. A Mö kisasszonyéhoz. Mö
               kisasszony - nagy Mö-vel - kengyelben szereti tartani a lábát. Te csak papucsban
               jársz legtöbbnyire. Mégis olyan nemes a bokád, a lábfejed hajlása, a sarkod
               alakulata, mint egy várúrnőé. Lehetséges, hogy valamikor sólyommal vadásztál ezen a
               tájon, amikor más alakban éltél a földön. Akkor kastélyban laktál. Most kocsmárosné
               vagy, de nekem kedvesebb.</p>
            <p>Késő Fáni csendesen rázogatta a fejét. Valóban, volt valami nemesség arcán, homlokán,
               kis kezén és hosszúkás lábán. Szemöldöke ívben hajlott, az orra görbe volt, mint a
               karvalyé, a szája egyenes és élveteg volt, mint az egyiptomi királynéké. Lehetséges,
               hogy csak vándor taliánok táncoltatták a környéken a majmaikat, mikor az anyja fiatal
               asszony volt. De főúri vadászok is kóborolhattak, kócsagokra leselkedve.</p>
            <p>- Már sokszor mondtad, hogy én vagyok a legritkább pipád a csibuk-gyüjteményedben. Én
               vagyok az a sétapálca, amely még az öreg Vidlicskay gyüjtéséből is hibázik.</p>
            <p>*</p>
            <p>Májusi alkony volt, életteljesnek és célirányosnak látszott minden, semmi és senki
               nem kívánt meghalni az aranyporos országút környékén. A békák még nem kezdték el a
               nótáikat, de egy-egy rotyogó hangú karnagy már próbálgatta hangját a nádban.
               Előrelátható volt, hogy egy óra mulva a világ négy tája felől hangzik a céltalan
               koncert; ki tudná, hogy miért énekelnek a békák? A napkorongra menyasszony-fátyol
               ereszkedett. A májusi nap még leányos, szeszé­lyes, szentimentális, mintha naplót
               írna az érzelmeiről. Érzelgősen, önfeledten borul néha a föld nyakába, esküszik, hogy
               örökké szereti a dudvák dárdáját és az almafavirágok nőies ölét. Játszik a mezők
               borzas hátán, mint menyecske keze a férfiú farkas-hátgerincén. Csókokat oszt
               utonállóknak, akasztott embereknek, árok-mélységeknek, kihült szívű öreg nyírfáknak.
               Min­denkié és senkié. Míg éjszakára már készülődik felfelé a felhő, amelyből
               éjféltáján majd megered az eső, hogy doktor módjára kikopogtassa a háztetők gerincét,
               a magános emberek álmát és az ablakok visszhangját. Suhog a mezőknek, trafikál a
               virágzó fákkal, gyorsít és lassít, mint egy ügyes táncos, játszik önmagával az
               éjszakában, mint egy árva gyerek. De mégis május van és nagyon csodálkozna a
               legöregebb asszony is, ha vetkezéskor a halál csúf, fekete pókját fogná meg a
               pendelyében.</p>
            <p>Mielőtt végleg bealkonyodott volna, Kvitt szekere búcsúsokkal találkozott az
               országúton. Kvitt félreállt, pihentette a lovakat és bár ő maga a vallásából csak a
               hosszúnapot tartotta meg, egyébként mindig füstölt kolbászt evett, nagyon tisztelte
               más emberek vallási meggyőződését. Azt vélte, hogy a vallásosság nagy előny az
               életben. Ugyanezért levette a kalapját, mikor a véleménye szerinti szerencsés
               embercsoport a szekér közelébe ért.</p>
            <p>Miasszonyunk búcsúja volt. Mezitláb, batyuval a hátukon, fáradhatatlanul mentek és
               énekel­tek a föld leányai a pócsi Máriához. A Jó Asszony már várja őket a papucsos
               barátok templomában s együtt könnyezik velük. De mind a két keze telve van
               megbocsátással és vigasztalással. Mint nőstény túzokok, akiknek szárnyait nehézzé
               tette a bűnök vagy bánatok ólmos esője, mendegéltek az asszonyok. Vittek magukkal
               egy-két öregembert is, mintha a férfiak jobban tudnák az utat a mennyországba. Ezek a
               kivénült emberek a búcsú napjára vissza­nyerték férfirangjukat, vezérkedve haladtak a
               menet élén s olyan litániát mondtak, mintha tőlük függött volna e sereg asszonynak a
               lelki üdvössége. (Kár, hogy már nem lehetek vénségemre pócsi búcsúvezér. Majd
               imádkoznék én értük! - gondolta magában Pistoli s mindenféle pajkos könyörgések
               fordultak meg a fejében.) Az asszonyok csak ráénekelték a maguk mondókájukat, amilyen
               fáradhatatlanul a kenyeret dagasztják: „Mária, Istennek Anyja, könyörögj
               érettünk.”</p>
            <p>A lobogókat izmos, fiatal szűzek vitték rugalmas karjaikkal. Ezért is külön jutalom
               jár majd. Napsütötte arcú, fehérfogú, olajosszemű, sűrű szemöldökű nyírségi leányzók,
               akik legfeljebb a ludaktól tanulták a gyalogjárást, mert az ősanyjuk bivalyoktól vont
               szekeren jött Ázsiából. Itt mentek a meddők, akik olyan hangosan énekeltek, mintha
               azt akarnák, hogy hangjukat meg­hallja a kis Mózes, aki itt hentereg valahol a közeli
               nádasban. Áldja meg a méhüket a jóságos Mária, hogy végre örömet okozzanak az
               uruknak. Itt mentek a betegek, akik lassan elveszítgetik a férfiak szerelmét. Ők is
               énekeltek, mert ez útjuktól sokat reméltek. Mentek szemlesütve, akiknek valami titkos
               céljuk volt a zarándoklásban; mentek égbenéző tekintettel, akiknek baját úgyis tudja
               az egész falu. Isten szabad ege lesz az éjszakai tanyájuk, az asszo­nyok a
               szoknyájukat a lábukra huzzák, a kendőjüket megkötik az álluk alatt, kis gyertyát
               gyujtanak a mezőn és a bogarászó hold alatt a mennyországról, pirosruhás angyalokról
               álmo­doznak. Az alvók közül bóbiskolva virraszt a vezérgunár, az öreg férfi. Ha
               vadlibák szállnak el felettük, bizonyosan lekiáltanak valamit távoli rokonaiknak.</p>
            <p>De mire pitymalik s megmozdul a kismadár a bokorban, az asszonyok is útrakelnek.
               Amint megközelítik Pócsot, az utak mentén mind tolakodóbbak lesznek az ezerrongyú
               koldusok, a vezeklő élet sír fel rettentő tagjaikról, a por mélyebb és a levegő
               forróbb, a harangzúgás másvilági csodát ígérően hangzik a barátok tornyáról,
               mézeskalács és viaszgyertya szaga lesz az egész világnak, a lacikonyhákban kóbor
               cigányok muzsikálnak, a templomból kihallatszik az orgona zugása... csak oda, oda
               gyorsan, frissült léptekkel, mert ott van a csoda. Jönnek az arcok évről-évre és
               tágult szemmel vélnek belelátni az örökmécses mennyországba.</p>
            <p>Egyszerre csak meghökkent Pistoli, mintha maga is valami babonás vénasszonnyá
               változott volna e kegyes hangulatban. A búcsusok mögött, midőn már az
               éberlasztingcipős, szalma­kalapos, napernyős és barnaruhás iparosasszonyok,
               hivatalnoknék, kisvárosi úriasszonykák is megvető tekintettel elhaladtak a vármegye
               legnagyobb korhelyének kocsija mellett, két alak következett, akiknek láttára Pistoli
               lecsuszott a szekér szalmával bélelt fenekére.</p>
            <p>Kendősen, virágos szoknyában, - nyilván a cselédség ruhájába öltözötten, - mendegélt
               a bú­csu­sok mögött a kistermetű, ringó járású, cseresznyeszájú Nyirjes Evelin. A
               lehúzott cipőjét a kezében vitte, míg mezítelen lába a homokot taposta. Társnője, a
               darázsderekú Maszkerádi, királynői kegyetlenséggel nézett végig Pistoli szekerén,
               mintha azt kérdezte volna megvető szemével: „Ez az ember még tovább tud élni a
               szégyen után?” Maszkerádi magasszárú sárga cipőjét nem vetette le, pedig az ő lábára
               is kíváncsi lett volna Pistoli úr. Csak annyit látott a paraszti rokolya alatt, hogy
               bokán felül lágyan izmosodik a Maszkerádi lábszára, amint a diákok álmodják.</p>
            <p>- Hajts a búcsusok után, - kiáltotta Pistoli magánkívül, amikor feleszmélt
               ámulatából. - Erre a búcsúra magam is elmegyek.</p>
            <p>De mielőtt Kvitt megfordította volna a kocsirudat, Pistoli elernyedt. Előrehajtotta a
               fejét, mint egy nagyon öreg ember.</p>
            <p>- Az időm lejár. Menjünk haza, - dohogta elégedetlenül, mintha észre vette volna,
               hogy szíve kihagyogat.</p>
            <p>Csak sokáig nézett a búcsusok után, míg nagy messziségből megfordult végre Maszkerádi
               kis­asszony és az árnyékos országúton végig szinte tüzes szekérként futott égő
               tekintete, mintha tükördarabot csillantottak volna meg a távolban. Pistoli
               elégedetten bólintott a vissza­nézőnek. Így gondolta.</p>
            <p>Aztán egész úton hazafelé azon gondolkozott, hogy elmondja-e egymásnak a két barátnő,
               hogy mit imádkozott a pócsi búcsún? „Ezek - a <hi>nők</hi>!” -
               dünnyögte magában és belátta, hogy már nem érdemes tovább élni a világon.</p>
            
         </div>
         <div type="chapter">
            <head>
                IX. Pistoli estéje.
            </head>
            <p>Most következnek azok az események, amelyekre az életek és halálok felépülnek, mint
               toronyra az órák.</p>
            <p>A kőmívesek a legrégibb iparosok, ők tudják, hogy milyen alapos tudomány a házépítés.
               Mennyi mindent kell addig munkálkodni, amíg a puszta falakra rá lehet húzni a tetőt;
               vagy fel lehet állítani egy sírkövet egy nyugtalankodó emberre.</p>
            <p>Egyikünknek az élete olyan járású, mint ördögszekér útja a kietlen mezőkön. Napközben
               kergeti a szél egyik határból a másikba. Jön oda is, ahol nem várták és búcsú nélkül
               elmegy onnan, ahol az éjszakát töltötte. Száz meg száz ember mellett elszalad
               észrevétlenül, de egy­szer csak véletlenül valakinek a hajába ragad. Céltalannak
               látszik létezése, mert gyorsabban tűnik el, mint az árnyék estefelé. És mégis sok
               bajt okozhat, keserűséget üvölthet, szíveket összezúzhat, rendet bonthat,
               nyugtalanságokat idézhet. Az ördögszekér-életűek élik ki leg­jobban az életet, mert
               egyetlen utat sem tesznek a maguk szándékából. A véletlen, a kósza kedv, a jövő-menő
               hangulat űzi őket, mint szerencse meg szerencsétlenség.</p>
            <p>A másikunk olyan alaposan előkészíti az élete lefolyását, mint a légy lakhelyét a
               borostyán­kőben. Nagy köveket hengerget maga körül, hogy a szél egykönnyen el ne
               fújhassa. Néha sikerül is a kivájt barlangban végig megöregedni, meghalni, s
               mindvégig elkerülni a kígyók tekervényes, sikamlós útjáról. Vannak férfiak s nők,
               akik valóban ártatlanul halnak meg. (Vajjon kapnak ezért különös elismerést a
               másvilágon?) Sohasem ordítanak fel a kíntól, lelki mardosástól, a bűnök nyomorától.
               Ám, amint a bűnösök legtöbbje nem tehet arról, hogy szerencsétlenségbe esett, úgy az
               ártatlanok sem lehetnek gőgösek lelki és testi szűzességükre. Nincs helye a világ
               megvetésének, sem dicsőítésének. Senki sem felelős végzetéért, mert azt úgysem
               kerülheti el, mint a mesebeli ember a jóslat balsorsát. Azért csak hagyjuk az
               embe­reket ördögszekeresdit játszani, vagy hagyjuk őket kagylójukban magányosan
               búgni. A szélkakas sem tehet arról, hogy a háztető csúcsára került. A sündisznó is
               meg lehet elégedve magával a pincében. Éljünk kedvünk szerint, szomorúan vagy vígan.
               Bolond az, aki elmulaszt egy órányi keserűséget, vagy egy percnyi örömet. Majálisnak,
               temetésnek, nászéjszakának és titkos kínnak egyforma a befejezése. Jön a kőmíves és
               befalazza a nyugtalankodókat és a jómagaviseletűeket egyformán.</p>
            <p>Ezeket gondolta magában Pistoli úr, amíg házában magányosan merengett. Végsőhelyi már
               eltünt a kerti házból, üres cigarettahüvelyeket és búcsúra járó nőket hagyván hátra.
               Pistoli délutánonkint elmerengett a szobában, hol felváltva érezte Maszkerádi
               kisasszony és a drága­látos Evelin illatát.</p>
            <p>- Így múlik el minden a világon, - dünnyögte.</p>
            <p>Egy napon levelet hozott egy csavargó fiú.</p>
            <p>- Az apám nem jöhetett, - vallotta a fiú, amíg a szalmakalapjából előkeresgélte a
               levelet.</p>
            <p>- Ki az apád? - kérdezte Pistoli.</p>
            <p>- Az öreg Kakuk. Elcsaptuk a régi asszonyt a háztól. Sokat veszekedett velünk az
               istenadta. Utilaput kötöttünk a talpára, mint az apám mondaná. Az öreg Kakuk új
               asszonyt hozott a házhoz. Most avval élünk. Ezért nem ér rá az apám.</p>
            <p>- Olyan bölcs légy, mint az apád, - mondta Pistoli a Kakuk-fiúnak és egy
               susztertallért nyomott a markába.</p>
            <p>A levél víznyomásos, finom papirosra volt írva, amilyent ezen a környéken nem igen
               használnak. A nők itt a gyermekeik irkáján leveleznek, vagy a régi kötelezvényeket
               veszik elő s hátlapjukra írnak. A finom papiroson ez volt lila tintával:</p>
            <p>„Valaki nagyon kéri, hogy el ne járjon az a csúf szája. Valaki meglátogatja, hogy
               ki­békítse. M.”</p>
            <p>Pistoli fanyar mosollyal nézett a levélbe. „Tegnap vagy tegnapelőtt kellett volna
               jönni, kis­asszonyka”, gondolta magában.</p>
            <p>Pistoli két könyökére támaszkodva nézte a levelet. A grafológiához nem értett annyit,
               mint a vidéki kisasszonyok, de volt némi jártassága a titokzatos névtelen levelek
               körül, - írván körül­belül két tucatnyit életében. Nőknek, akik nem voltak hozzá elég
               nyájasak; férfiaknak, akik gorombán hátat fordítottak neki. Egy-két kaszinóbál után,
               ahol nem lehetett tettlegességgel nyomban intézkedni, Pistolinak spanyolviasz-szaga
               volt a sok névtelen levéltől; az asszo­nyoknak még az anyjuk szennyes alsószoknyáját
               is fejükhöz vagdosta. (Szegény Pistoli is csak olyan ember volt, mint a többi. Azokat
               kedvelte, akik előre s alázatosan köszöntek neki.)</p>
            <p>A levélből Pistoli a következőket olvasta ki:</p>
            <p>„- M. úrhölgy abban az állapotban van, amikor a nők krétát esznek, esetleg
               megkívánják a falról lekapart fehér vakolatot. Nagy öröm szokott ez lenni a
               gyermektelen házakban. De vajjon örvendez-e a dolognak M. kisasszony? Jelen esetben
               én volnék az a krétadarab, amelyet a kisasszonyka megkívánt. Már öreg vagyok ahhoz,
               hogy kréta legyek.”</p>
            <p>Ezeket gondolta magában Pistoli úr és mert hiú volt, mint egy vén színésznő,
               elhatározta, hogy a találkozást M. kisasszonnyal elkerüli. Vannak az emberi életben
               ilyen megmagyaráz­hatatlan dolgok, titokteljes jelenségek, amelyeknek látszólagosan
               semmi értelme sincs és mégis odabent, a mélyben bizonyára meg lehet találni a
               megoldást. A nemes Pistoliban talán a megsértett, megalázott hím ágaskodott, midőn
               megveretése után emígy kívánt bosszut állani M. kisasszonyon. Holott, ha
               mindennapiasabb lélek lett volna, bizonyára a kibékülés örömteli útját választja. De
               az ostor még sajgott... És Pistolit úgy szoktatták a nők, hogy kezet csókol­tak neki;
               ha szíves, leereszkedő, érzelmes és lángoló volt irányukban. A falusi nők nincsenek
               elkényeztetve a szerelmi megrohanásokkal. Mindig csodálkozva hallgatják egy férfiú
               vallo­másait. Újszerűen hangzik fülükbe a legócskább bók. Lesütik a szemüket, ha
               kezüket, lábukat magasztalják. És mikor egyedül maradnak, hosszan elnézegetik a
               hajukat a tükörben, amely­ről egy fecsegő férfi annyi különösséget tudott mondani.
               Ezen a vidéken még naívak, hiszékenyek és jóságosak a nők. A falusi primadonna nem
               küldi a másvilágra udvarlóit. Ali, Rizujlett messzi vidéken elkényeztette a
               férfiakat, akik csak valamivel is szebbek voltak az ördögnél! (Nincsen olyan
               ragyabunkó, kese férfi, akinek ne akadna szeretője.) Pistoli sértő­döttsége tehát
               némileg megérthető, midőn nem állott nyomban kötélnek a nagyvilági kis­asszony
               felhívására. Sőt bolond feleségei jutottak nyomban eszébe, akiktől még el sem
               búcsuzott.</p>
            <p>Már éppen felvette a százgallérosát és a szemérevonta nagy kalapját, amelyben Kállón
               (hol sok csínyt követett el) ismeretlenné szokta tenni magát, midőn hirtelen a
               homlokára ütött. - Hátha az a kisasszony, aki meglátogatni akarja, nem is evett
               krétát? Hátha csak egy ravaszdi fogás M. kisasszonytól a vizit, amelyért azt a hálát
               várja, hogy Pistoli úr őt soha el ne árulja Evelinnek; mélyen hallgasson a dolgokról,
               amelyeket a kertiház körül látott, amidőn Végsőhelyi Kálmán még ott tartózkodott? A
               barátnők néha elérzékenyednek s a jóbarátság fentartásáért semmi áldozattól sem
               riadnak vissza. Talán az üszköt hozó, fájdalmat szerző kalandok elárulásában kívánja
               őt megakadályozni M. kisasszony, amely szerelmi kalandok elmondásával bizonyosan tőrt
               forgatna meg Evelin szívében? „Engem a föld alá dugtok s ti tovább paráználkodtok?” -
               dünnyögte a fogai között Pistoli. - „Ebbe a tálba mégis csak bele­köpök.”</p>
            <p>Durvának, kegyetlennek, kárörvendezőnek hangolta fel kedélyét, midőn leült a
               diósgyőri papiroshoz és mindent megírt Maszkerádi kisasszonyról és Végsőhelyiről,
               amit tudott, amit nem tudott... Nem gondolt most arra, hogy árulásával a drága
               Evelint is halálosan megsebzi, akinek szent szerelméről Végsőhelyi iránt a két
               szemével meggyőződött. Csak percegtette a lúdtollat, mintha halálos ítéletet írna egy
               májbajos vérbíró. Mikor készen volt a dolgával, lepecsételte az írást,
               dupla-borítékba helyezte. A belső kuvertára azt írta: „Csak halálom után bontandó
               fel.” Kívülről pedig megcímezte nagynyírjesi Nyírjes Evelin kisasszony őnagy­ságának.
               A zsebébe rejtette a levelet, aztán derülten indult el Kállóba, az őrült asszonyok
               meglátogatására.</p>
            <p>*</p>
            <p>A levél, amelyet Pistoli úr a köpenyében elvitt, igy hangzott:</p>
            <p>
               <hi>Pistoli-udvar, 18- május. </hi>
            </p>
            <p>Királynő!</p>
            <p>Midőn utoljára vallom be önnek mindazon gyengéd tiszteleteket: szívemnek vadrózsáit;
               a libegő hangulatokat: elmult életem légkarikáit; a trillázó elgondolkozásokat: a
               homlo­kom körül repkedő lepkéket; az ökörhangú búkat, sírbogár módjára ásó
               fájdalmakat és lengedező kedveket, amelyek úgy szálladoztak le és fel napjaimban,
               mint a kötélhintán a két szerelmesek, - arról kívánom tudósítani, ami önnek mindegy
               lehet, hogy emlékét úgy viszem magammal a másvilágra, mint a havasi gyopárt a vadász
               a kalapja mellett. Tündérhölgy volt életem almafáján, aki láthatatlanul énekelgetett
               egy virág kelyhében. Napkelte volt ön, - az a szűzi fátyol az én világom felett; és a
               napnyugta is ön volt, öregember bogarászó dudolgatása régi, boldog szerelmi emlékein.
               A kedvéért lettem volna komédiás vagy csendbiztos, Jézus Mária barát vagy bujdosi
               bakter, de ön, sajnos, sohasem óhajtotta, hogy bármilyen állomást elfoglaljak az
               életében.</p>
            <p>A homokórámon feltartózhatatlanul szaladgálnak lefelé a porszemecskék. Egy céltalan,
               vak, vakondok élet hamva dombosodik az üveg alján. Lehettem volna tán
               majális­rendező, vagy funerátor, szolgabíró vagy ispán a kisasszonynál; az ördögbe,
               én semmi sem akartam lenni. Ha megtisztel azzal, hogy meghallgatja a dalárdistáim
               éneklését koporsóm felett, mindent elértem, amit életem céljául kitűztem magam
               elé.</p>
            <p>Már a kezemben van a vándorbot, ugyanezért nem várakoztathatom a másvilági fogatot,
               de már azt sem tehetem, hogy bűnös két szememmel még egyszer végigsimogassam liliom
               hajlását, mindenért megvigasztaló kontyát, kedvderítő arcát, drágalátos tekintetét.
               Az én két szemem már sok mindent látott, amit más szemek nem láttak. A szerelmet,
               ame­lyet a gyilkosságtól csak egy keskeny mesgye választ el, úgy nézegettem, mint
               vala­mi mirákulumot. Mindig meglepődtem, ha szerelem jött elő az életutamon. Ismertem
               őt elülről és hátulról, mint az útmestert; ráismerek a lépésére éjszaka az ablak
               alatt és nem tévesztem össze senki mással, mint a kukoricacsőszt. Láttam önt
               fatetején ülni, gond­talanul himbálózó lábbal. Találkoztunk árokban, kertek alatt,
               kerítések mentén, ahol régi Urambátyámokból kivágott képek díszítik a deszkákat.</p>
            <p>Én többet tudtam, mint más, mert a nők és férfiak elmondtak nekem mindent, mint egy
               gyóntató papnak. Hallottam a szolgálólányok szerelmeiről és a testvérek imádatáról.
               Apáknak leányaik iránt érzett rajongásáról... Titkokról, hangokról, lelki pincékről,
               ame­lyekbe imbolyogva világított néha a vallomás gyönge mécse. Én bölcs ember voltam,
               mert mindig hallgattam, soha nem árulkodtam, bármit bíztak rám gyöngeségükben,
               heverészés közben az asszonyok. Sohasem felejtem el a férfiakat komoly vasárnapi
               ruházataikban, midőn ünnepélyes arccal, mint a presbiterek, járnak-kelnek az életben,
               holott az imént tett vallomást a feleségük titkolnivaló szenvedélyükről, az éjszaka
               furcsa történeteiről. Ugyanígy a férfiak is bizalommal voltak hozzám. Mindent
               megvallottak a feleségükről bor mellett, lelki dresszúrában, elmélyedő
               beszélgetésben, mely benyúlt az élet legszövevényesebb alagútjaiba. Ezek a
               mézeskalácshuszárok! - De azért csak hall­gattam, csak otthon, magamban, pohár
               boromba mosolyogtam, mert mindig megvetet­tem a fecsegőket, az álnokokat, a
               kárörvendeztetőket. Pistoli lovag volt, úr volt, sőt tisztességes ember volt. A
               sírkövemre fogom iratni, hogy: itt nyugszik egy becsületes férfi, aki csak egyetlen
               nőt árult el egy másik nőnek, akit úgy szeretett, mint az életét szerette, amíg ifjú
               volt. S érdemes volt valamiért élni is.</p>
            <p>Tehát az a nő, akit elárulok, Királynő, az ön testi-lelki barátnője, Maszkerádi
               kis­asszony. Önöknek még messzire nyúlik ifjú életük, az enyém lehanyatlott hervadt
               bokorként. Minek csalódna ön keserűen, jóvátehetetlenül a legjobb barátnőjében,
               minden titka birtokosában? Ez a hölgy visszaélt az ön vallomásaival s titkon viszonyt
               folytatott az ön vőlegényével, akit házamnál vendégül láttam. Az öreg Pistoli jól
               ismeri a dolgokat. Itt nincs tévedésről vagy gyanusításról szó. Viszonyuk van és
               lesz, mert egymáshoz illenek. Maga, Királynő, csak egy tudatlan bárány e két
               vérszomjas farkas között. Ők mindenre elszántak, ön semmire sem; még arra se, hogy
               ennek az utolsó levelemnek mindenben hitelt adjon. Ámde én nyugodt vagyok, hogy
               zavartalan lesz a nyugovásom ama jegenyefa alatt, amelyet a célra kijelöltem.</p>
            <p>Királynő, aki önt titkon a legjobban szerette, az küldi önnek búcsú-üdvözletét,
               fel­köszön az ablakba s azt üzeni, hogy egyetlen tisztességes ember van a
               vármegyében, azt Álmos Andornak hívják.</p>
            <p>Fogadja mindazt, amit egy haldokló adhat. Áldást. Szegény szolgája:</p>
            <p>Kmf.</p>
            <p>
               <hi>Pistoli, m. p. </hi>
            </p>
            <p>*</p>
            <p>Pistoli, miután hiába nézett körül, hogy megfelelő segédeket találjon, akik a
               jegyzőkönyvet hitelesítik, Kállóban termett, a vármegyeház alatt, amelyből annyiszor
               szökött ki bolond korában, ahányszor tudott.</p>
            <p>A három bolond asszony együtt volt a kertben, - mert mindig összetartottak, sohasem
               kíván­ták kivájni egymás szemét, - Mislik éppen azzal volt elfoglalva, hogy egy
               gödröt ásson, míg a másik kettő figyelmesen nézte.</p>
            <p>Pistoli egy darabig lesből nézte bolond feleségeit. Bólongatott a kert bokrai
               között:</p>
            <p>- Ássák már a síromat, szegények. Sajnos, nem jöhetnek el a temetésemre.</p>
            <p>A szegény asszonyok cseppet sem voltak meglepetve, amikor Pistoli közöttük termett.
               Majdnem mindig róla beszélgettek s így igen természetes volt a sokat emlegetett
               férfiú megjelenése. A két régi asszony csak néma főbólintással fogadta Pistolit, de
               Mislik, aki még nem mondott le minden reménységről, hevesen megragadta a Pistoli
               karját:</p>
            <p>- Jó, hogy jön, gróf. Az ön közbenjárása talán segítségünkre lehet. Itt ugyanis nem
               akarják megengedni, hogy az alsószoknyáinkat eltemessük. Pedig, úgy-e, nekünk már nem
               kell pendely?</p>
            <p>- Majd szólok az igazgatónak, - felelt készségesen Pistoli.</p>
            <p>- Csak azoknak az asszonyoknak kell szoknya - folytatta tovább élénk arcjátékkal a
               Mislik -, akiknek uruk, vagy szeretőjük van. De a mi urunk elszállott, mint a füst...
               füst... Lehet a füstöt eltemetni? Elszállott... elszállt...</p>
            <p>Riadtan néztek Pistolira, de az nyugodt maradt. Sorban megsimogatta az arcukat.</p>
            <p>- Maguk még nagyon jól jártak, mert egy harmadrészt kaptak az uruk szerelméből. Más
               asszonyoknak csak egy negyed jut. Mert a férfi szerelme olyan, mint a holdvilág. Négy
               negyede van. Az a legboldogabb asszony, aki az utolsó negyedhez jut, mert az tart
               legtovább. Pistolinak csak három részre volt osztva a holdja. Egy-kettő-három.
               Negyedik nem jött. Sohase is jön. Hát minek temetnék el az alsószoknyájukat?</p>
            <p>Ezután Pistoli elszökött a kertből, mert az asszonyok nagyon közelléptek hozzá.
               Gondterhelt, bánatos és sírvirágos arcukkal megközelítették a haldokló férfiút.
               Egyikén olyan volt a gond, mint a pince régi pókhálója. Másikén a bánat ó-sírboltok
               képeivel mutatkozott. (Egykor nagyon szerették a márványt, amíg eleven volt. Aztán a
               szerető szívek is elhaltak.) A harmadik dércsípte ősze oly fanyar volt, mint az
               ecetvirág. Őszrehajlik, a szemek kunyhókba húzódnak, mint a pásztor, midőn hűvösödik
               az éjszaka. A ritkult hajzat felett a hold járkál, mint mezőn, hol egyszer nem tudott
               megállás nélkül tovább menni a bozótos, vad, ifjonti fürtök között. Megvörösödnek a
               mezők s az öreg asszonyok hajzatai, mint az idejétmult bundák.</p>
            <p>- Sajnos, hogy nem halhatok meg, minden okosságom dacára, egy tizenötesztendős leány
               ölében, - gondolta magában Pistoli, míg egy útszéli kocsma felé ballagott, ahol még
               egyszer szemlét tartott élményein.</p>
            <p>Mintha húszesztendős részegségből tért volna magához, - egy bástyán üldögélt, ahonnan
               messze-messziségbe láthatni az élet kanyargó, szürke és üres országutait. Vad
               zsoldosokkal és pirosbélű örömleányokkal táncolt virradatig, a mestergerendáig, a
               koporsó fedelén és a bölcsőn. De mire feljött a nap, kijózanodott. És látja, hogy
               mily céltalan volt a sok futamodás, izzadt üstökű vándorlás, messze integető tornyok
               felé való igyekvés. Csak az élet egyhangú táját látta, földpúpokkal, amelyek ok
               nélkül jöttek létre; völgyekkel, ahol a béka kuruttyol egymagában. Látta az üres
               országutak mentén a felfordult szekereket, amelyek sohasem érhettek el az ismeretlen
               állomásra. A szél végigsóhajtott a láthatáron, mint egy hangtalan zongorán a művész
               keze. Kijózanodott Pistoli úr, - pedig azt hitte, hogy negyedszázadig mindig a bor
               meg a nő volt részeg, nem pedig az ő hóbortos feje. Mennyi bárgyúság történt
               körülötte, amíg az élet vásárában őgyelgett, lacikonyhák és fehérlábú nőszemélyek
               mögött szaglászódott! Vajjon hová lettek a fekete meg vörös asszonyprémek, amelyekért
               csaknem meghalt? Hová lett a nők bosszúszomja, a csóknak zamata, testeknek parfőmje,
               tenyereknek puhasága, szemeknek villámlása, hangoknak harangjátéka, suttogásoknak
               méze, leheleteknek kábító füstje, lábszáraknak idegessége, nyögéseknek és drága
               jajoknak izgalma, szűzleányok­nak önfeledt káromkodása, érintetlen hajadonok borízű
               almája? Az utak mindenütt üresek, bárhogy figyel a tenyere alól; minden elnyugodott,
               mint a halott madár az avaron; a mély sebet ütő nyílvessző nem remeg többé; elpattant
               egy hólyag a bohóc frakkja alatt s a belisztezett arcú élet bámészan néz a hang után.
               Nem is volt csodálatos... Nem is volt meg­lepetésszerű... Még csak érdekes sem volt.
               Csak olyan volt, mint egy galagonyabokor alatt lihegő kutya. Néha zászlót tűztek ki
               az élet tornyába. Aztán a zászló megázott, az ünnepély elmult... Csak az őrültek s
               elmebajosok hiszik, hogy még nem iramlott el mellettük az élet.</p>
            <p>S ebben a pillanatban Pistoli úrnak különös látomása volt, midőn az útszéli
               kocsmában, piros bor mellett, a csizmáját nézegetve, a gondolataival bogarászott.</p>
            <p>Az egyik hegyen ült Evelin, a messzi távolságban. Jóságos arca eltorzult, fürtjei
               csomósan megfehéredtek, drága szemére fátyol hullott, éj lett az ajka felett, mint az
               őrültekén. Ez volt az a jó, a nemes-szívű, a bárányszelidségű, a galamblelkű... Ez
               volt valaha Nyirjes Evelin: ez az öreg elmebeteg nő... Pistoli eltakarta a két szemét
               és felzokogott. De sírásán át is látta a másik hegyet a látóhatáron, amelyen
               Maszkerádi kisasszony lejtett, mint egy megőrült hastáncosnő. Fürtei kibomlottak, a
               hangja vijjogott, a körmei meggörbültek, láng és kés volt a szemében, a lábszára,
               mint a farkasé, a nyaka gyűrűs, mint a kígyóé.</p>
            <p>- Hah! Micsoda bor ez? - kiált fel Pistoli és százgallérosába fázva burkolózott,
               midőn elhagyta az útszéli csárdát.</p>
            <p>Már éjfélre járt, midőn otthonába érkezett.</p>
            <p>A hold, mint egy pávaszem, virrasztott a halott világ felett.</p>
            <p>Pistoli, hogy borús gondolatai közben némi megnyugvást találjon, éppen azzal
               vigasztalgatta magát, hogy nemtelen dolog nem történt vele az életben, tehát nincs
               oka panaszra, midőn egy sötét árnyék, mint egy haramia, suhant el az ámbituson. Férfi
               volt, mert kétszárú volt. Pistoli felordított.</p>
            <p>- Te vagy az, Halál?</p>
            <p>Idegenszerű, üvöltő, rekedt hangjától bátorságot merített. Vadkanként rohanta meg az
               árnyat és súlyos ökleivel hatalmas csapásokat mért a bujkálóra. Az árny nem felelt az
               ütésekre. Nem is védekezett. Vissza sem vágott. Csak olyanforma hangja hallatszott,
               mintha összeszorított fogak mögött sivítana egy rettentő sikoltás. Végül leverte az
               éjjeli látogató kalapját Pistoli és verekedő keze puha, meleg, jószagú asszonyhajra
               hullott. Mintha görcs állott volna a karjába. Abbahagyta az éjféli cséplést. Kénes
               gyufát keresett elő a derékszíj mellől s míg az bizony­talankodó kékes lángjával
               felsistergett, Pistoli minden ízén remegve futott át egy gondolat, mint a
               hideglelés.</p>
            <p>S amint a gyufa lángra lobbant, Pistolinak tátva maradt a szája, bár, mondom, nem
               csalódott a látványban. Azt találta a háza ámbitusán, akit várt. Maszkerádi
               kisasszony vérző orral állott előtte kartávolságnyira. Valami különös öltözet volt
               rajta, frakk és nadrág, kemény fehér inge villogott. Férfias és excentrikus volt,
               mint egy cirkuszművésznő.</p>
            <p>A gyufa ellobbant, miután megégette Pistoli körmét.</p>
            <p>Ismét mély sötétség lett az ámbituson, összezárult a fekete függöny, amely mögött
               bizvást elszökhetett volna Maszkerádi kisasszony. De Pistoli hiába várt a távolodó
               lépések koppaná­sára. Maszkerádi mukkanás és hang nélkül maradt a helyén, hogy végre
               is Pistoli úr siránkozó hangon megszólalt:</p>
            <p>- Miért tette ezt, kegyelmes kisasszony?</p>
            <p>A hölgy még mindig nem felelt. Ijesztő volt néma mozdulatlansága. Pistoli már azt
               kezdte hinni, hogy hallucinált. Az árny nem Maszkerádi kisasszony, hanem egy
               orgyilkos, aki tőrét nyomban belémártja, amint hátat fordít neki. Állt s érezte, hogy
               csizmaszárai remegnek. A vagyonát odaadta volna, ha valaki gyertyát gyujt vala e
               rémítő éjben. De megváltás sehonnan sem közeledett. Messze a faluban vonított egy
               vásott eb, mintha halottat érezne.</p>
            <p>Végre különös hangot kezdett hallani Pistoli. Mintha az árnyék az orrát fújná.
               Halkan, szivogatva, a megvert nők alázatosságával fújta vérző orrát Maszkerádi
               kisasszony. Csöndes, imbolygó lépéssel lement az ámbitus kőkockáin. (Bezzeg, most nem
               volt ruganyos a járása, mint a kecskeugrás!) Pistoli látta végigmenni az udvaron,
               lehajtott fejjel, s érezte, hogy min­de­nütt vércsepp marad lépése nyomán. A
               gémeskúthoz tartott az árnyék, amelynek vödre vízzel volt tele az éjszakai tűz
               eloltásához. A víz csendesen csobogott a távolban. Pistoli nem merészelt a kúthoz
               menni. Benyomakodott a ház belsejébe s hálát adott Istennek, midőn végre sikerült
               meggyujtani a lámpást. Letelepedett az asztal mellé és összeráncolta homlokát,
               kezé­vel dobolt az asztalon, amíg a történendőket várta. A lámpafénynél visszanyerte
               régi nyugal­mát. Mi történhetik itt? Az önvád és a szégyen és a fájdalom, amely az
               első percben megmar­cangolta Maszkerádi brutális megveretéséért, elszundikált
               lelkében. Hideg, konok önzés ült fel lelke kapujára. „Legfeljebb kvittek vagyunk”, -
               gondolta magában. És az ajtón kaparászó, félénken benyitogató s a küszöbön
               megszégyenülten megálló Maszkerádi úrnőt már azzal a víg nyíregyházi mondással
               fogadta, amelyet korhely-társaságban szoktak mondani:</p>
            <p>- Kvitt a hurka, lakatos.</p>
            <p>Maszkerádi lesütött szemmel állott. A két kezét összekulcsolta öle előtt, mintha
               selyem­nadrá­gos, harisnyás lábszárait szégyelte volna.</p>
            <p>- Csupa vér a ruhám. Ebben nem mehetek el. Adjon valami száraz ruhát.</p>
            <p>Így szólt Maszkerádi, de nem vetette fel a szemét. Kivörösödött orra csendesen,
               boldogtalanul remegett. Megszégyenülten, mint egy iskolásleány, állott a szigorú
               mester előtt.</p>
            <p>Pistoli kinyujtotta a karját:</p>
            <p>- Abban a vén szekrényben talál néhány rongyos szoknyát a régi feleségemtől. Ha
               kívánja, elfordulok, amíg öltözködik.</p>
            <p>Maszkerádi a szekrény felé lépett, Pistoli pedig nehézkesen megfordította a széket
               maga előtt. Az asztalra könyökölt és a tükörből nézte, amint Maszkerádi
               macskaóvatossággal keresgélt a szekrény ócska ruhái között. Azután megállva,
               nesztelenül vetkőzni kezdett. Olyan rejtelmes volt ez a jelenet, mint valami
               fantasztikus történet, egy határszéli őrházban, ahová menekülő, ismeretlen, előkelő
               hölgy téved éjszakára. Maszkerádi nem merte felvetni a szempilláit, amíg a kabátot és
               a kemény ingmellet lassan levetette. Halkan leeresztette a nadrágocskát. S csak arra
               vigyázott, hogy az inge föl ne emelkedjék munka közben. Hófehér volt ez az ing.
               Asszony­tisztaság áramlott belőle, mint a világ legcsodálatosabb parfőmje. S mikor
               ingben állott a hölgy a szekrény mellett, felemelte hosszú szempilláit s a szeme
               felvillant, mint két zöld lámpás. Olyan erősen nézett Pistolira, hogy kénytelen volt
               megfordulni.</p>
            <p>- Esküdjön meg, hogy soha semmi dolgomat el nem árulja! - szólalt meg Maszkerádi és
               oly lassan tagolta a szavakat, mintha valami könyvből olvasta volna őket.</p>
            <p>Pistolinak láng csapott az arcába, mintha pisztolyt sütöttek volna el az orra alatt.
               De csak egy másodpercig vélte elveszíteni a fejét a levetkezett gyönyörű hölgy előtt.
               A következőkben lehúnyta a félszemét, mint egy kupec, ravaszdi, alkudozó hangon
               kezdte:</p>
            <p>- Mielőtt bármit ígérnék, szeretném tudni, hogy mirevaló volt ez az éjszakai
               komédia?</p>
            <p>- Meg akartam ijeszteni, - felelt nyugodtan az asszony. - Kegyetlen szívének
               kísérleteit, az éjfél néma kopófalkáit akartam eszébe juttatni. Kíváncsi voltam, hogy
               szokott-e félni? Van-e lelkiismerete? Hideglelős bánata? Talán, meg akartam
               ijeszteni...</p>
            <p>- Hogy megüssön a guta? - kérdezte tréfálózva Pistoli.</p>
            <p>- Igen, - hangzott a komoly válasz.</p>
            <p>Pistoli nagy érdeklődéssel hajolt előre, mintha a vízbe, a víz alá nézne a
               hídról.</p>
            <p>- Maga talán tudja, hogy a szívem már rossz, mint egy ócska vekker? Kihagyogat,
               egyenet­lenül jár, fulladozik, liheg s néha igen nagyokat kell lélekzenem, hogy
               tovább bírjam... Maga ezt tudja?</p>
            <p>- Én mindent tudok önről, mert az első perctől fogva szerettem, - hangzott a válasz,
               oly komoly­sággal, mint a bíró előtt.</p>
            <p>- Nagyon jól el tudta titkolni szerelmét, - felelt Pistoli gúnyosan, izgatottan,
               vibrálva s az asztal alá rejtette a kezét, hogy annak reszketését ne lássa
               Maszkerádi.</p>
            <p>A kisasszony összefonta mellén a két mezítelen karját, mint vértanu a máglyán:</p>
            <p>- Csak emlékezzék, midőn a bujdosi éjszakában találkoztunk s ön ijesztő történeteivel
               felzak­latta az idegeimet: vajjon hogyan viselkedtem? Nem hívtam-e önt a csöndes,
               alvó kertbe?</p>
            <p>- Hogy megfojtson.</p>
            <p>- De előbb megcsókoltam volna.</p>
            <p>Pistoli az asztalra csapott és kivörösödött:</p>
            <p>- Eh, elég volt az őrült nőkből! Valamennyien megtébolyodtak körülöttem?</p>
            <p>Maszkerádi csendesen, szomorúan intett:</p>
            <p>- Én azt hiszem már néha, hogy nem vagyok tiszta eszemnél.</p>
            <p>- Hordd el magad! - rivalt fel Pistoli.</p>
            <p>A nő elszántan nézett Pistoli úrra:</p>
            <p>- Ma - nem. Ma - itt maradok. Megverhet még egyszer. Hisz megérdemlem, mert
               idejöttem. De maga az oka. Miért került az utamba? Miért nem hagyott békén? Miért
               üldözött? Miért jött elő minden álmomba? Miért csalogatott? Most itt vagyok. S a
               holttestemet kidobhatja az országútra.</p>
            <p>- Veszett macska! - üvöltött Pistoli. - Érzem, hogy a torkomra akarsz menni. De én
               nem hagyom magam. Menj, te sátán-fajzat. Fellármázom a cselédséget, összecsődítem a
               falut, mezítelenül korbácsollak ki a házból. Menj, mert olyat teszek, amit mind a
               ketten megbánunk.</p>
            <p>Maszkerádi nyugodt maradt.</p>
            <p>- Önnek nincs cselédsége s így nem fog olyasmit cselekedni, ami nem volna méltó egy
               gentle­manhoz.</p>
            <p>- Mindig azzal jöttök, - felelt panaszosan Pistoli. - A férfitől lovagiasságot,
               nagylelkűséget, becsületet, önfeláldozást reméltek, amíg ti olyan aljasok vagytok,
               mint a patkányok. De én már megfizettem azért, mert nadrágot viselek. Eleget voltam
               férfi és nemes ember. És tulajdon­képpen mit akarsz itt nálam?</p>
            <p>Maszkerádi lesütötte szemét s olyan mosoly villant át az arcán, mint a Saul mennyei
               látása. Titkok, életreszóló, játszó ingerek, fülledt női álmok, párnákba fojtott
               vágyak mosolya.</p>
            <p>- Szeretném, ha eljárná nekem a rókatáncot, amelynek ön a legnagyobb mestere ezen a
               környéken.</p>
            <p>Pistoli meglepetten csóválta a fejét:</p>
            <p>- A rókatáncot?</p>
            <p>Nevetni kezdett és aranytallérok gurulásával nevetett Maszkerádi is:</p>
            <p>- A rókatáncot...</p>
            <p>Hirtelen csörgő-sapkás, farsangi kedv nyomakodott be a búbánatos udvarházba. Mintha
               várat­lanul a jókedv vendégei érkeztek volna meg szánkón a ház elé és már tolakodnak
               is befelé:</p>
            <p>Álmában szoktak történni olyan dolgok az emberrel, amelyeknek most Pistoli úr részese
               lett. Maszkerádi ráborult, mint egy hattyú és oly erősen nyomta száját szájára, hogy
               a jó úr fuldokolni kezdett.</p>
            <p>- Szeretlek, - mondta a hölgy és egy fekete kutya árnyéka futott át a szobán. A kutya
               sietve tünt el egy sarokban, ahol többé sohasem lehetett megtalálni. Maszkerádi
               kisasszony néhány hét mulva azt gondolta, hogy a fekete kutya volt a Pistoli úr
               lelke, mert a nemes férfiú az éj elmultával többé nem mutatkozott emberek között.</p>
            <p>Az áldás, a májusi eső hullott odakint a nagy éjszakában, a füvekre, fákra, mezőkre
               lejött az ég vize, hogy ide lent mindent megtermékenyítsen. Mindegyik esőszem egy
               csöpp pólyás­baba, amelyből holnapra, nyárra embernyi ember növekedik. Az egyik
               búzakalász lesz, a másik szőlőfürt, a harmadik csak nagyfejű hagyma. Jött a kis babák
               végtelen serege a titok­zatos éjszakában. A milliónyi lábacskák kopogására felébred a
               földmívelő és hálatelten ke­resz­tet vet fekhelyén. A mezők, bozontos fák, alvó és
               nagyokat lélekző bokrok elterülnek az eső csókjai alatt, mint álmodozó nők. És hogy a
               föld alatt is tovább folyjon a megtermé­kenyülés munkája, erre valók Pistoli úr és
               társai, akik e napon meghaltak Magyarországon. Ők alulról fűtenek, mint szénné,
               tüzelővé változott öregek; feláldozzák a lábukszárát, a derékcsontjukat, a nagyra
               nőtt májukat, hogy idefenn a földön szép, új virágok nyíljanak. Fák kibontsák
               lombjaikat, a mezők hajzatában tovább hentereghessenek a szerelmesek. A rücskös
               arcokból tearózsák nőnek fel a föld felületére. A bús kezek, fáradt lábak, fájós
               gerincek, tavasza­mult térdek, a vének fűtőanyaga: kökörcsineket nevel a temetők
               körül.</p>
            <p>Hull az eső, de Pistolinak már nem fáj többé a reumás lába, szeme nem haragszik a
               sárra, a sárban taposó menyecskelábakra, nem hallja a kísérteteket a padláson az
               esőszemek kopo­gásában. Mozdulatlanul, megbékülve, megbocsátva hever a háza
               pádimentumán. Mellére cédulát tűzött valaki:</p>
            <p> ITT NYUGSZIK</p>
            <p>PISTOLI FALSTAFF</p>
            <p>AKI BOLDOGTALANUL ÉLT, DE ÖRÖMÖK</p>
            <p> TELJÉBEN MEGHALT.</p>
            <p>ADJATOK NEKI EGY FALEVELET.</p>
            <p> Kakuk és Kakukné virrasztottak a halott mellett a következő éjszakán és másnap azt
               beszél­ték, hogy Pistoli úr éjféltájban halkan, eltávozódva dudolgatni kezdett, előbb
               a koporsóban, aztán az ablak alatt, később az országúton. Még a lépteit is hallották.
               Valahol lakodalom volt ezen az éjszakán, idáig hangzott a nagybőgő mormogása. Talán a
               lakodalmasok közé igyeke­zett Pistoli?</p>
            <p>Így távozott el a nemes férfiú a Nyírségből.</p>
            
         </div>
         <div type="chapter">
            <head>
                X. Pistoli temetése.
            </head>
            <p>Ha valaki azt hinné, hogy Maszkerádi kisasszony elmulasztotta Pistoli úr temetését, -
               az nem ismeri ezt a rendkívüli hölgyet. Igenis, útrakelt s rábeszélte Evelint is,
               hogy ne hagyják el a végtisztességet.</p>
            <p>- Ha van igazság: együtt láthatjuk a vármegye minden latrát és céda nőszemélyét a
               vezér koporsója körül. A nyírségi Falstaff halt meg Pistoli személyében. Lehetetlen,
               hogy távol­marad­janak a szegénylegények és repedtsarkú szolgálók.</p>
            <p>Így szólt Maszkerádi, de sűrű fátyolt kötött az arcára, amely valaha hajóúton
               védelmezte üde bőrét. A fátyol alatt lehet sírni, nevetni, elkomolyodni. Vajjon minek
               lesnék meg a falusiak, hogy mit gondol magában egy előkelő kisasszony, mikor a
               falurosszát temetik?</p>
            <p>A koporsó diófából volt és egyetlen ember üldögélt mellette. Kakuk volt ez, aki erre
               az alkalomra kiegészítette szegényes ruházatát Pistoli ruhatárából. A bő kabát és
               nadrág ugyancsak lötyögött az önkéntes örökösön. A kalapot papirossal fejelte ki. A
               csizmaszárak elállottak. A kezét folyton a magyaros szabású nadrág-zsebében
               tartotta.</p>
            <p>Az udvar hátterében falusiak ácsorogtak ünnepélyes csendben. Mintha még nem volna
               telje­sen bizonyos, hogy Pistoli úr meghalt. Ki tudja, nem-e tréfa az egész.
               Elrikkantja magát és dörömbölni kezd a koporsó fedelén.</p>
            <p>Rizujlett mély gyászban érkezett.</p>
            <p>Ez a különös asszony nem szégyelte a szeretőit a világ előtt. Csak arra volt gondja,
               hogy a kapitány ne gyanakodjon. Talán tizedszer vette már fel a gyászruhát, amelyet
               első szerelmese, egy falusi kálvinista pap halálára varratott. Azóta már sokszor volt
               piros a Rizujlett orra a gyászfátyol alatt, a legdallamosabb szeretők is meghalnak,
               mint a vén csőszök. Milyen különös, hogy kiterítenek valakit, aki még tegnap valcert
               táncolt, majálist rendezett, nőknek körmön­font hazugságokat mondott, vagy tépelődve
               járkált, mint egy bolond. Meghalnak a közönséges szerelmesek és meghalnak a
               rendkívüliek. A finom emberek, akik éjjeli zenével és verssel kezdik a mondókájukat,
               akikből ki kellett csiklandozni a merészséget és az elszántságot és a jóravaló
               készséget, a türelmes szerelmet és a gyönyörű szavakat... Majdnem minden férfiúnak
               van valami különös észjárása a szavak összerakásában, de sokan szeretik elmondani azt
               is, amit az előző nap egy lexikonban vagy egy költeményes könyvben olvastak, ezen a
               vidéken Tompa Virágregéit feltalálhatni minden háznál. De meghaltak az egyszerűek, a
               hallgatagok, az unottak, a lassú észjárásúak és a semmibe sem vevők is. A ravaszok,
               az óva­kodók is beleestek a bajba néhanapján s Rizujlett eljött, hogy megsirassa
               őket, elgondolkozva az életükön, a tetteiken, a régen elhangzott szavaikon. A
               gyászfátyol kijárt mindegyiknek, aki valaha egy kedves órát töltött a háznál,
               amelynek Rizujlett volt az úrnője. Hazamenet pedig gyászflórt tett a halott arcképe
               mellé s elmondta érte azt a könyörgést, amelyet az imádságos könyvecske erre a célra
               kijelöl. - Ah, csupa merengés már az élet!</p>
            <p>De megérkeztek mások is a Pistoli temetésére, mint valamely életbevágó eseményre. A
               halottak magukkal visznek egy darabot az élők életéből. Ezentúl már kevesebbet él
               mindenki, aki Pistoli úrral ismeretségben volt.</p>
            <p>Eljött Késő Fáni, a Zonett csárdásné, valamint az Ingerliből Kövi Dinka. Amíg Pistoli
               élt: úton-útfélen szidalmazták egymást ez asszonyok. Gyűlölködve gondoltak egymás
               életére s nem volt olyan alávaló dolog, amit el ne hittek volna a szomszédságról.
               Most önkéntelenül egymás mellé állottak, mintha a rangsort tartanák be. Jóval hátrább
               a zokogó Rizujlettnél, Evelinnél és Maszkerádinál.</p>
            <p>Hej, ha Pistoli uram kidugná a fejét a koporsóból, milyen ijedten kapná vissza! Az
               arcokra ugyan már nem volt egy cseppnyi szemrehányás írva, de mégis csak eszébe
               juthatna egyik-másik menyecskének a fenyegetőzése. Egyik azt igérte, hogy letépné a
               vetélytársnő kontyát. A másik fogadkozott, hogy csak akkor jön el a sírhalomhoz,
               midőn már minden elcsende­sedett, vége az ünnepségnek, a sír árva és őszinte
               könnyekre vár.</p>
            <p>Úgy ki voltak öltözködve, mintha bálba vagy lakodalomba jöttek volna. Késő Fáninak
               két sor aranypénz volt a nyakában, Kövi Dinka tetőtől-talpig kékvirágos selyemben
               volt. A cipellőjük talpa fehér volt. Karonfogózva és büszkén álltak, mintha cseppet
               sem szégyelnék, hogy annak a nagy halott embernek a szívbeli hozzátartozói voltak.
               Néha megvetőleg néztek végig a temetési gyülekezeten. Tulajdonképpen csak nekik volt
               joguk a síráshoz, mert ők voltak a leg­jobbak Pistolihoz, amíg élt. Ők nem akartak
               tőle semmit, csak engedélyt, hogy szerethessék. Ők nem rabolták el a drága idejét,
               kedvét, egészségét. Lehet, hogy egyéb más dolgokban vétkesek, mint általában nincsen
               a világon ember bűn nélkül, - ámde a Pistoli ügyben hófehér ártatlanságban állhatnak
               a legmagasabb égi bíróság elé. Ők voltak itt az előkelőségek, nekik volna joguk
               fogadni a részvétnyilatkozatokat... Összesúgtak s elhatározták, hogy estére
               megtartják a halotti tort az Ingerliben. Temetés után majd szólnak néhány
               öregasszonynak, akik oly régen voltak a Pistoli szeretői, hogy már maguk is
               elfelejtették az ügyet.</p>
            <p>- Én főzöm a vacsorát, mert én ismertem a megboldogult gusztusát, - ajánlkozott Kövi
               Dinka.</p>
            <p>- Kakuk hozza el a cigányokat, - vélte Késő Fáni. - Az én jó emberem nótáit
               mégegyszer elhuzatjuk.</p>
            <p>A két asszony egészen belemelegedett a fájdalomba, mint valami karácsonyi hangulatba.
               Az életben minden ünnepély. A halálesetnek is vannak jó és rossz oldalai. Sokszor
               végződött már tánccal a halotti tor.</p>
            <p>Az udvar sarkában a szegények foglaltak helyet, akik alig töltöttek be egy órácskát a
               Pistoli életéből. Öreg parasztasszonyok törülgették a kendőjük csücskével a szemük
               sarkát, fekete­ruhás iparosnék szapulták az előkelőségeket. A falusi temetések
               mindenkori publikuma vára­ko­zott az előadásra.</p>
            <p>Ekkor bevonult a x-i dalárda, amelynek Pistoli tudvalevőleg elnöke volt. Kopottas
               feketeruhás férfiak, harcsabajuszúak, nyurgák, köpcösek, izgatottak. Hatan voltak a
               dalárok és vala­mennyien gyászflórral bevont nemzetiszínű szalagot viseltek vállukon.
               Kissé elárvultak és bizonytalanok voltak a bevonulásnál, mert hiányzott a csapat
               éléről Pistoli úr önérzetes alakja. Egymás sarkára tapostak és jódarab időbe tellett,
               amíg Gerzsábek, a halotti pompák mestere és a gyászjelentések kihordója elhelyezte
               őket a koporsó baloldalán. Szinte csodálatos volt, hogy Pistoli az egész idő alatt
               mozdulatlanul, szó nélkül feküdt a ládában. Mikor már helyükön voltak a dalárok,
               valamennyien a nyitott kapu felé forgatták a nyakukat. Mert várták a híres
               basszistát, aki hangjának erősítése végett beszaladt valahová egy félmesszelyre.
               Mayer nagyon meg akarta erősíteni a hangját.</p>
            <p>Időközben egyéb bajok is felmerültek.</p>
            <p>A katolikus pap üzent a harangozóval, hogy ő nem vállalkozik Pistoli úr eltemetésére,
               mert a jó úr régi istentagadó volt és már évtizedek előtt kivált az anyaszentegyház
               nyájából.</p>
            <p>De hát milyen vallású volt Pistoli?</p>
            <p>Senki sem tudta. Egyedül a halott tudta volna megmondani, hogy hitt-e Istenben és
               milyen vallás szerint dicsérte az Urat. Nem igen emlékezett senki, hogy Pistolit
               valaha templomban látta volna.</p>
            <p>Tehát temetés lesz itt - pap nélkül.</p>
            <p>Evelin érzékenységét módfelett sértette az egyház távolmaradása.</p>
            <p>- Én elmegyek, - mondta Maszkerádinak s zokogását alig tudta visszafojtani.</p>
            <p>- Maradj - suttogta a barátnő. - Gerzsábek már elszaladt a tiszteletesért. A
               kálvinista pap majd eltemeti a vén bűnöst.</p>
            <p>- Én katolikus nő vagyok, - ismételte Evelin. - Én tisztelem a vallásomat. Nem
               vehetek részt egy eretnek temetésén.</p>
            <p>- Hát menj, - villant fel Maszkerádi. - De én itt maradok végig, még ha a sintér jön
               eltemetni - akkor is. Csak menj haza. Én majd gyalog is megtalálom az utat.</p>
            <p>Evelin szégyenkezve surrant ki az udvarházból. Példáját követték mások is. Néhány
               öreg­asszony eloldalgott a koporsó közeléből, mintha ragály terjedne abból. Megálltak
               a ház előtt, jó távol az úton, s figyelték a történendőket.</p>
            <p>Ámde valójában akkor lett csak izgatott a hangulat, amikor Gerzsábek üres kézzel
               visszatért. A kálomista pap a szomszéd faluban jár temetni. Este előtt nem is várják
               vissza. Más pap meg nincs messzi vidéken.</p>
            <p>Maszkerádi összébb vonta a fátyolt az arca előtt, hogy észre ne vegyék a
               mosolygását.</p>
            <p>Most előlépett Késő Fáni. Eleinte bátortalanul, később határozottan nézett körül:</p>
            <p>- Emberek, asszonyok, mondjunk egy Miatyánkot. Elég ám az a lelki üdvösséghez.</p>
            <p>- És a dalárda? - okvetetlenkedett Kakuk.</p>
            <p>- A dalárdisták menjenek a fenébe, - felelt Késő Fáni. - Ki tudja itt hibátlanul a
               Miatyánkot?</p>
            <p>Erre ismét Kakuk lépett elő, aki mindenáron meg akart menteni valamit a temetés
               ünnepé­lyes­ségéből, mintha egyenes megbízottja lett volna Pistoli úrnak.</p>
            <p>Keresztet vetett és hangosan mondani kezdte a Miatyánkot.</p>
            <p>Ámde hiába lopkodta el Kakuk Pistoli úr nadrágját és kabátját. A gyülekezet tisztában
               volt azzal, hogy az előimádkozó csak egy közönséges csavargó. Egyenkint, kettesével
               elszökdös­tek az udvarból az asszonyok, férfiak. Legutolsónak maradt Maszkerádi és a
               két kocsmárosné. Míg végre Késő Fáni epésen rászólt az úrihölgyre:</p>
            <p>- Szép maszk! Hát magát miért nem viszi már az ördög?</p>
            <p>Maszkerádi megremegett. Végigmérte a lángoló arcú kocsmárosnét, aztán kisietett az
               udvar­ból.</p>
            <p>Kvitt elővezette a halottaskocsit és most nekiláttak a koporsó emelésének. Rudakat
               dugtak a fekete faláda alá, de az oly nehéz volt, mintha ólommal lett volna bélelve.
               Az izmos asszonyok és öreg férfiak ugyancsak beleizzadtak, amíg Pistoli urat utolsó
               kocsikázására felültették. Kövi Dinka meg is feledkezett magáról, néhányat, halkat
               káromkodván.</p>
            <p>- Tudtam, hogy nehéz ember az én drágám. De ekkora súlyról fogalmam sem volt. Úgy
               látszik, sok vizet ivott.</p>
            <p>Délután három óra lehetett akkor.</p>
            <p>Egyetlen felhő sem látszott az égboltozaton. Olyan volt az, mint a tiszta
               lelkiismeret. A májusi nap egyenesen állott a föld felett. Mindegy volt neki, hogy
               idelent temetnek. Mikor Kvitt kocsija kifordult a Pistoli-udvar kapuján, nyugat felé,
               az ég alján egy kis felhőcske emelkedett fel, amely alakjában hasonlított egy fekete
               kutyához, amely a horizonton futkároz.</p>
            <p>A temető elég messzi volt az udvarháztól. Olyan emberek laknak ezen a vidéken, akik
               nem szeretik a halottakat minduntalan látni. Elég baj van velük álomközben, amikor
               nem lehet ellenük védekezni. Belépnek a pitvarba, hosszan elüldögélnek a hideg
               tűzhely előtt, kiisszák a maradék bort a vacsorázó-asztalon, a karjukra hajtják a
               fejüket és olyan fájdalom árad meg­jelenésükből, hogy az álmodó másnap nekilát a
               gondolkozásnak: vajjon, micsoda halálos bűn terheli az ő drága halottját? És mennyi
               rossz lutriszámot mondanak! Féltett nőket beárulnak! Fájdalmas titkokat kifecsegnek!
               Mindenesetre jobb, ha a halottak messzire el vannak külö­nítve az élőktől. Egy halott
               barátságából még nem élt meg senki.</p>
            <p>Ezen a vidéken tehát jó messzire helyezték a temetőt, még pedig egy völgyhajlatba,
               ahonnan nem folyik be a faluba a rosszindulatú halottak vize, sem az öregasszonyok
               nedve az új borba. Csak folyjon a könnyük egymás sírjába. Ugyis szegrül-végrül
               rokonok, jóismerősök feküsz­nek itt. Egyik élt kilencven esztendeig, a másik csak
               harmincig: mindegy az, egy hús, egy vér valamennyi. Az egykori szeretők itt biztosan
               találkoznak, bármily akadályokkal választotta el őket az élet. A vénasszonyok
               elszökdöshetnek éjszaka a kedveseik után, senki sem veszi észre, hogy üres az ágyuk.
               Még ha melléjük került is törvényes hites uruk (amint ezt nagyon szeretik az öregek),
               a vén férjnek nem jut eszébe megkérdezni oldalbordáját, hogy mit csinált a szomszéd
               sírban az asszony kakaskukorékolásig. Jó világ van a föld alatt.</p>
            <p>Mindenki élhet a párjával. - Sokszor járt el a temető mellett Pistoli úr, amíg élt és
               különböző utazásait végezte a Nyíren. Nyugodalom fái, ciprusok, füzek, varjúfészkes
               akácok, méh-részegítő szagot árasztó bokrok, ismerték őt, mert szerelmi kalandok
               lebonyolítására a leg­alkalmasabb hely volt a régi temető. A gondozatlan, elhagyott
               sírdombok mellől kipusztultak azok a vénasszonyok, akik céltalanul látogatják a
               temetőket. Darabos (élt 80-ig), vagy özvegy Fitkonieszné (élt 76-ig s közben Pistoli
               urat a világra segítette, lévén foglalkozása a bábaság) sírdombjain, kinyújtott
               bütykös lábain, szarkalábbá válott karjain jól esett a pihenés ifjú nő társaságában.
               P. úr nem mindig tréfából énekelte azon nótát, amely így kezdődik: „Temetőben
               láttalak meg először...” Torról (halottbúcsuztatásról), Phtrügyről
               (tormakóstolásból), lakziból (menyasszony-ölelgetésből), vagy Benczy Gyulától (régi
               magyar nóta hallgatásából) jövet: Pistoli mindig megemelte kalapját és kulacsát a
               temető öreg halottai előtt. „Helyetted is, pajtás!” - kiáltott oda a vén fejfáknak és
               sírkereszteknek. Majd máskor boros fővel (nem egyszer) végigment százgallérosában az
               éjféli temetőn, kíváncsiságból, vajjon a halottak bele­kapaszkodnak-e az ő
               köpenyegébe is, mint az egyszeri csizmadiáéba. Ismerték itt Pistolit. Talán már várta
               is egyik-másik régi cimbora, unatkozó asszony.</p>
            <p>Mentek-mendegéltek tehát Pistoli úrral a temető felé, amelynek sarkában magányosan
               állott egy jegenyefa, amelyet a halott örök nyugovása helyéül már régen kijelölt. Ott
               akart feküdni, ahol legtöbbet jár a szél, sarkon, szélről, magányosan, mintha valami
               kivételes helyet keresett volna a föld alatt is. Pedig csak a varjak, átutazó ölyvek
               szoktak hintázni a magányos jege­nyén. Míg éjszaka tán a boszorkányok kötnek ki
               seprőikkel.</p>
            <p>Mire az országútra ért a gyászmenet: a fekete kutya már felfutott a látóhatárról az
               ég közepére. Levetette bundáját. Előbb medve lett, aztán oroszlán, végül valamely
               rettenetes szörnyeteg, amelynek lába valahol Debrecenben volt, a feje meg Miskolcon.
               Mennydörgés remegett végig a padláson, rotyogtatva jött valami óriás a felhők között,
               a szél éleset füttyen­tett a mezők fölött, mint egy haramia, és orgyilkosok futottak
               végig guggoló háttal a bokrok, kerítések mögött. Baljóslatú, fülledt volt a levegő,
               mint a porkarikák futottak az emberek a falu felé.</p>
            <p>Már régen elmaradtak a kísérők a halottas kocsik mögül. Nem volt ott más, mint Kakuk
               és a két kocsmárosné. A csavargó rettenetesen sajnálta új ruháját, de nem tágított.
               Pistoli áll most bosszút a másvilágról a ruhalopás miatt. Az asszonyok egymásba
               kapaszkodtak. Hajladoztak, bomladoztak, repkedtek, mint az őszi napraforgók. Már
               felhajtották a selyemszoknyájukat, levetették a cipőjüket, de a száraz hátukat csak a
               villám járta, mint tébolyodott lovas, és a mennydörgés dolgozott, mint egy
               elkeseredett gyilkos. Forgott a por az országúton, egy-egy vékonyabb fa recsegve
               perdült ki a földből, mint az elbukott táncos a sorból. A falevelek vijjogva szárnyra
               keltek, mintha rokonaik, a madarak példáját akarnák utánozni. Tébolyo­dottan remegtek
               a bokrok, a füvek felborzolódtak, mintha valami különös látványtól meg­rémültek
               volna.</p>
            <p>Kvitt, a fuvaros még eddig nem vette ki a pipát a szájából, a lovacskák lehajtott
               fejjel mendegéltek.</p>
            <p>Mire a temető sarkában ásott sírhoz értek, már nem találták ott a sírásókat.
               Elmenekültek azok a vihar elől. De ott volt az örök-domb a nyitott sír szélén,
               mindnyájunknak végső stációja, amelyet a napvilágon töltünk. Szegénynek, gazdagnak
               állomása, ahol mégegyszer kiált a jaj­veszékelés, imádkozik a pap, míg a sírásók
               komolyan tartják a kötelet. Sárga volt itt a föld és mély a gödör. Kakuk bepillantott
               a sírgödörbe és rémülten felkiáltott. Állítólag Pistoli urat látta volna a gödörben
               álldogálni, csak úgy talpig fehérben, amint koporsóba fektették. De állt krétafehér
               arccal és a haja a homlokába hullott; a kezét segítséghívóan nyujtotta ki a
               gödörből.</p>
            <p>De többé senki se merte megközelíteni a sírgödröt. Az ég felzendült, mint az utolsó
               ítélet. A felhők felüvöltöttek. A jó ég őrjítőt sikoltott. A halottkísérők otthagyván
               a koporsót a nyitott sír mellett, hanyatt-homlok futottak távoli lombos fák alá. Csak
               a tolvaj Kakuk hallotta a háta mögött Pistoli úr dörgő, csörgő hangját... Kvitt
               elnyargalt, mintha hirtelen eszét veszítette volna.</p>
            <p>Aztán egy retteneteset csattant.</p>
            <p>A kocsmárosék messziről visszanéztek. A temető sarkán a jegenyefa úgy lobogott, mint
               egy fáklya. Repkedett, sziporkázott a tűz, mintha pokolból feljött lelkek
               ugrándoznának a lángokban. Kék volt, sárga volt, kísérteties volt a láng.</p>
            <p>Csak futni, futni e szörnyű helyről.</p>
            <p>Nemsokára megeredt a felhőszakadás, amely reggelig tartott.</p>
            <p>Másnapra nyoma sem volt a jegenyefának, a koporsónak, a sírgödörnek. Üszkös fekete
               föld terült el egyenlően a sivataggal. Pistoli nem volt sehol. A temető-sarokban a
               pók font és néha bedudolt egy-két nótát a szél.</p>
            
         </div>
         <div type="chapter">
            <head>
                XI. Beköszönt az ősz.
            </head>
            <p>Evelin jócskát szenvedett, amíg beköszöntött a bujdosi udvarházba az ősz, mint a
               gyalog­postás, aki végre hangjegy-füzeteket, érzéseket, olvasmányokat hoz táskájában,
               amelyek elmulattatnak, felejtetnek. Végre pirosodni kezdett a táj, bicegett a szél a
               ligetben, csörgő hangok hallatszottak alkonyattal a kertből, a falevelek próbálgatták
               a nemsokára elkövetkező koncertet, dobolt az éj a kéményben, padláson, az útszéli
               napraforgókat össze lehetett téveszteni a lesoványodott madárijesztőkkel.</p>
            <p>A nyarat a Sóstón töltötte Evelin, mint valaha anyja, nagyanyja s valamennyi
               asszony-rokona. Talán még ugyanazon szobákban is lakott a düledező svájci házban,
               ahol valamikor az anyja epekedett a gólyáért. Szinte visszamenekült ősei vidékies,
               falusias szokásaihoz, midőn a nagyvilági Maszkerádi rövid jelenet után elhagyta
               Bujdost. (Kakuk pontosan kézbesítette Pistoli úr hátrahagyott levelét.) A
               szmaragd-szemű kisasszony nyugodtan kijelentette, hogy a bizonyos fiatalemberhez (aki
               néhány esztendőre megzavarta Evelin életét és nevének kezdő­betűit beírta a szívbe és
               a háztartási könyvbe, álomköpönyegben vizitelgetett és megsarkan­tyúzta a leány
               gondolatait) Maszkerádi tartja a jussát. Bepakkolt s elutazott utána a fővárosba.
               „Ültess tyukot!” - tanácsolta Evelinnek, amidőn utoljára beszélt vele. Evelin
               szótlanul, elcsen­desedve, mozdulatlan arccal várta, amíg barátnője házából
               kitakarodik. Mily jó volt aztán ismét falusi kisasszonynak lenni!</p>
            <p>A sóstói tölgyek alatt magános kis padon nézegetni a napsugár nyári foltjait;
               esténként a tópartról hallhatni kistatai Virágh Aladár telekkönyvvezető úr
               fuvolázását; összeráncoltatni ujjai hegyét a szikes fürdővízben; jószagú ebédeket
               enni; délutánonként megvárni a nyíregy­házi talyigákat, amelyek mulatnivágyó urakat
               hoznak az erdőn át; a termetes és előkelő külsejű Benczi Gyula cigányprímást
               hallgatni, aki úgy állt bandája élén, mint egy törvény­telen gróf; - és sokat
               unatkozni, mert ide unatkozni, pihenni jártak a nyírségi asszonyok, kövér, fehér
               lábukkal halkan lépegettek az éberlaszting-cipőkben, a vállfűzőt nyugalomba
               helyezték, a könnyű, lenge nyári öltönyökben egész télire kiszellőzködtek, amint
               elmult a majális vagy a juniális és a Sóstón átvette uralkodását az áldott nyári
               csendesség. Evelinnek nem nagy fáradságába került felújítani a gyermekkori
               ismeretségeket a környékbeli asszony­ságokkal. A pesti gőg, a pesti tél elvitte őt
               darab időre e tájtól, a jóemberei, rokonai társa­ságából, de íme, nyomban szívükre
               ölelték a megtértet a tekintetes asszonyok, amint Evelin közeledést mutatott. Hogy
               tudnak szeretni, simogatni, barátkozni, hűségesek lenni a nemes asszonyságok a
               Nyírségben! Mintha valóban testvérek volnának valamennyien, rang- és vagyonkülönbség
               nélkül. A férfiak lehetnek a megyeházán alispánok vagy csak megyei irnokok, az
               asszonyok egymás között a legjobb barátnők, testvérek, akik szorgoskodó szívvel
               egyesülnek minden bajban, szenvedésben, gyermekszülésben, betegségben. A
               takarékpénz­tárak váltókölcsöneit nem egyszer az asszonyok szavazzák meg, a
               házasulandó fiatalembert közös erővel tologatják a kiválogatott kisasszony felé. És
               közös a gond, ha egy leány nem tud férjhez menni. S így a sóstói nyárnak a legtöbb
               beszélgetése azon forgott, hogy miért is nem megy már férjhez Evelin, aki jó és
               nemes, mert ezen a tájon született; s szívével és kezével bármely férfit boldoggá
               tehetne.</p>
            <p>Jó nyár volt ez. Édeskés, mint a krém a pincegádorban. Nyugodt, mint a szél ingása a
               lapos mezőkön. Derült, mint a madárkák dalolása hajnalban. A tiszta, nyugodt,
               igénytelen élet küszöbe volt ez. A sóstói testes asszonyságok az erdei padokon úgy
               kötögették egymáshoz szavaikat, mint a harisnyaszemeket, ezt vagy amazt
               kommendálgatván Evelinnek a vármegye nőtlen urai közül, - Evelin halkan elmosolyodott
               magában, amikor Álmos Andor neve is fel­merült a listában. (Az érzelmes agglegény a
               világért sem mutatkozott a Sóstón. Mintha időt akart volna adni Evelinnek a csendes
               meggyógyuláshoz.)</p>
            <p>Olyan volt ez a nyár, amelynek naplójában bizvást fehéren maradhatnak a lapok.
               Céltalan, szenvedélytelen napok fordultak, mint a szélkakas leng ide vagy oda.
               Legfeljebb tán a vidéki régi történeteket lehetett volna felirogatni, amelyeket a
               tekintetes asszonyok mondogattak el az árnyék-hosszú délutánokon. De ezeket a
               történeteket nem szokás feljegyezni, mert úgyis mindenki a memóriájában hordja. A
               nagy fák tudják, a levélréteg emlékszik rá, a mozdulatlan, szürke tó magába zárja, a
               vándormadár magával viszi, a varjú károgja, majd télire a néma, fehér mezőkön, az
               agarászok elnyargalnak vele rőt őszben: ki volt boldogtalan ezen a tájon? Kinek az
               élete fordult napraforgó módjára a boldogság napja felé, s kinek konyult le idő előtt
               bús feje a tavaszi viharokban? A sárgacipős, macskabajuszú, széltől recézett arcú
               nyírségi gavallérok és rezedahajú, áhitatos mosolyú, szerény, kedves leányok,
               asszonyok történetei halkan élnek tovább a tájon, mint a pókfonál úszik majd őszkor a
               tarló felett.</p>
            <p>Egy őszi napon mégis csak beállított Álmos Andor Bujdosra.</p>
            <p>- Régen várlak, - mondta Evelin s a kezét nyujtotta.</p>
            <p>- Én pedig rég készülődöm hozzád, - felelt egyszerűen Álmos.</p>
            <p>Komolyság, csendesség, meggondoltság volt a hangjában s a mozdulataiban. Olyan
               meren­gőnek látszott, mint egy régi fotografia.</p>
            <p>A szél zörgette az üres mákfejeket, a kerten vörös-barna árnyak suhantak át, a
               kerítéskőfal zsindely tetőzete megroppant és a nedvesedő moha alatt korhadt.</p>
            <p>- Sok reperálni való volna itt, mielőtt beköszönt a tél, - szólt Álmos. - Nem akarod,
               hogy rendbehozassak egyet-mást a házad körül?</p>
            <p>- Nagyon hálás vagyok.</p>
            <p>- Valószínűleg a kályháid sincsenek a legjobb állapotban. Hosszú telet jósolnak az
               öreg emberek s te még nem fűrészeltettél fát. És a kamarád?</p>
            <p>- Az rendben van, Andor, elég jó gazdasszony vagyok.</p>
            <p>- Majd megalkuszom az áccsal, kőmívessel, ehhez én jobban értek, mint te, - folytatta
               Álmos. - A rózsafáidra tétess szalmabundát. Csapóvasakat kell felállítani a rókáknak,
               amelyek az idén nagyon elszaporodtak. A házőrző ebeidet majd kimustrálom. Küldök két
               farkas-kutyát. Azok majd vigyáznak az udvarodra.</p>
            <p>- És talán te is vigyázol rám néha.</p>
            <p>- Nem tudom, milyen állapotban van méhesed, a szerszámkamrád és az istállód. A
               gabonád, a borod, a hízóid... Majd mindennek utána nézek, mielőtt rádköszönt a
               tél.</p>
            <p>- Máris rövidek a délutánok és hosszúak az esték.</p>
            <p>- Azt akarom, hogy mindened meglegyen, ha már elhatároztad, hogy falun töltöd az
               esztendőt, mint valamennyi ősöd, atyádfia. A padláson megnézem a kiteregetett diókat,
               mogyorókat és almákat. A kéményben utánanézek a sonkáknak. A fagylaltkészítő- és
               szódavízgyártó-gépeket rendbehozom. Megrendelem a legújabb hangjegyfüzeteket és
               játékszereket. Ha beállítana a két vadászkalapos, feltünő kabátú pesti hírlapíró, aki
               Aufrecht és Goldschmidt könyveit árulja, csak nyugodtan írd rá a nevedet az ívekre. A
               könyv nélkülözhetetlen társaság falun. Én mindennap megnézek valamit a lexikonban
               vagy a szótárban.</p>
            <p>- Azért mégis csak egyedül leszek.</p>
            <p>- Ha kedved lesz, eljössz velem vadászni, amint komorabb az ősz. A szabadban, ásító
               mező­kön, aluszékony erdőkben, elgondolkozott vadvizek mentén gyorsan múlnak el a
               délutánok. Aztán leveleket kell írni és a tyukültetők, bricskák, vén hintók szívesen
               elindulnak a környék­ről, hogy a látogató asszonyokkal, leányokkal betérjenek a
               házadba. A Nyírségben soha sincs olyan mély sár, hogy az atyafilátogatást be kellene
               szüntetni. Vigabban pattog a tűz, ha vendég van a háznál, gyorsabban járnak az órák,
               a cselédek fürgébbek, a napok barátságosabbak. Esténként dominó vagy preferánsz
               járja, mint akár Oroszországban. Néha táncra perdülnek a fiatalok, midőn gyorsan
               felszedik a szőnyegeket. Van hegyaljai borod az öreg urak részére, szerednyeid a
               plébánosoknak, vinkód a távoli atyafiaknak, kisüstönfőtted a vadászoknak,
               cseresznyepálinkád az asszonyoknak, rumod a kártyavetőknek, szódavized a fiataloknak
               és Parád csevicéje az én számomra. Majd csak elmúlik az idő.</p>
            <p>- Bár nem mindig lesznek vendégeim. S akkor nagyon szomorú leszek.</p>
            <p>- Ha egyedül vagy s úgy érzed, hogy közeleg a végtelen bánat lelked kapujához; már
               ágaskodik a szomorúság a kulcslyuknál... akkor eljövök én és csendesen leülök a
               sarokba. A zongorádon eljátszod az új zenedarabokat vagy a klasszikusokat. Felolvasok
               neked könyvek­ből, amelyeket én szeretek. Vagy csendesen elbeszélgetünk az életen,
               mint azok, akik a teme­tőben találkoznak egy sírdomb mellett. Ajánlanám is, hogy a
               kertben egy mesterséges sírt ássunk, a Pistoli barátunk részére. Dombot és hantot,
               keresztet és nevét a sírra, ahol elgondol­kozhatnánk nemes barátunk életén. Más úgy
               sem emlékezik rá a vidéken. Ha mi is elfelejtjük, céltalan volt egész élete.</p>
            <p>- Pistoli nagyon sokra becsült téged...</p>
            <p>- Férfi volt, aki megértett.</p>
            <p>- S én már nem tudnálak többé megérteni?</p>
            <p>- Várjuk meg a telet. Az elsőt, a másodikat, a harmadikat... Várjuk meg a vidék
               egyhangú estéit, holdjárásait, farkasüvöltéses éjszakáit. Az órákat mindennap
               vigyázva felhúzzuk, az emlékeinket eltemetjük, a meleg kályha mellett nyugodalmasan
               üldögélünk, trik-trakot ját­szunk és sohasem írunk egymás tudta nélkül levelet,
               bármilyen borus az alkonyat.</p>
            <p>- Én várni fogok.</p>
            <p>- A bolond élet csak rohanjon mások országutain, mi a napraforgókat nézegetjük,
               hogyan nyílnak, növekednek, hervadnak. Daliák voltak még nem régen, de most őszidőben
               háztetőt födnek velük.</p>
            <p> (1918, Margitsziget.)</p>
            <trailer> VÉGE.</trailer>
            
         </div>
      </body>
  </text>
</TEI>