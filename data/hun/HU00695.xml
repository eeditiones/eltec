<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HU00695" xml:lang="hu">
   <teiHeader>
      <fileDesc>
         <titleStmt>
            <title>A kőszívű ember fiai : ELTeC edition</title>
            <author ref="viaf:59084200">Jókai, Mór  (1825-1904)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Takács Emma</name>
            </respStmt>
         </titleStmt>
         <extent>
            <measure unit="words">144144</measure>
          <!--  <measure unit="pages">na</measure>
            <measure unit="vols"/>-->
         </extent>
         <publicationStmt><publisher ref="https://distant-reading.net">COST Action "Distant Reading for European Literary History" (CA16204)</publisher><distributor ref="https://zenodo.org/communities/eltec/">Zenodo.org</distributor><date when="2020-03-05"/><availability><licence target="https://creativecommons.org/licenses/by/4.0/"/></availability><ref type="doi" target="https://doi.org/10.5281/zenodo.3462435"/><!--Published as part of ELTeC--></publicationStmt>
         <sourceDesc><bibl type="digitalSource">
               <title>A kőszívű ember fiai</title>
               <date>1996-08-23</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00600/00695"/>
               <respStmt>
                  <resp>Original Electronic Edition</resp>
                  <name>Werner Zsolt</name>
                  <name>Drótos László</name>
                  <name>Szabolcsi József</name>
                  <name>Csóka Levente</name>
                  <name>Kindlevarázs </name>
                  <name>Kiss András</name>
               </respStmt>
               
               
            </bibl><bibl type="firstEdition">
               <title>A kőszívű ember fiai</title>
               <author>Jókai Mór</author>
               <date>1862</date>
            </bibl><bibl type="digitalSource">
                     <title>A kőszívű ember fiai</title>
                     <date>1996-08-23</date>
                     <ref target="http://kindlevarazs.wordpress.com/kindle-teka/"/>
                  </bibl><bibl type="printSource">
                        <title>A kőszívű ember fiai</title>
                        <author>Jókai Mór</author>
                        <pubPlace>Bp.-Uzsgorod</pubPlace>
                        <publisher> Móra-Kárpáti</publisher>
                        <date>1987</date>
                        <idno type="isbn-10">963 11 6201 X</idno>
                     </bibl></sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="long"/>
            <reprintCount xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T2"/>
         </textDesc>
      </profileDesc>
      <revisionDesc><change when="2020-03-05">Checked by checkup script</change>
         <change when="2019-04-18"/>
      </revisionDesc>
   </teiHeader>
  <text>
      <body>
         
         <div type="group">
            <head>ELSŐ RÉSZ</head>
            <div type="chapter">
               <head>HATVAN PERC!</head>
               <p>A nagytiszteletű úr éppen közepén volt a tósztnak... A pezsgőspohár nektárhabja
                  végigcsorgott kövér ujjain. A megkezdett frázis kifogott a tüdő hatásképességén, s
                  a nyakizmok minden tehetségét megpróbálta. A nemes buzgalom egészen arcába
                  kergette a vért. A díszes vendégkoszorú minden tagja készen tartá kezét a poharak
                  karcsú fogantyúján, dicsszomjan lesve a megkezdett tószt véghetetlen rakétájának
                  végelpattanását; a hajdúsereg sietett a félig ürített poharakat színültig
                  tölteni... A háttérbe állított egyiptomi zenekar vezetőjének nyirettyűje a
                  levegőbe volt emelve, hogy amint a tósztnak vége szakad, friss lelkesüléssel
                  rándítsa rá a pohárzaj-elnémító tust, midőn a család háziorvosa nesztelen
                  léptekkel bejött a terembe, s az asztalfőn elnöklő asszonyságnak csak pár szót
                  súgott fülébe, minek következtében az hirtelen elhagyta helyét, s alig mutatva
                  arccal, hogy a mellette ülőktől engedelmet kér, eltávozott a teremből.</p>
               <p>A tószt azonban, mint a kilőtt gránát, nem hagyta magát ez incidens által reptében
                  megzavartatni, hanem sietett végelpattanása felé.</p>
               <p>“...e dicső férfiút, országunk terhét vállán emelő Átlászunkat az igaz
                  hazafiúságnak örök időkre emlegetendő példányát, a mi győzelemre siető elvbaráti
                  táborunknak fő-fő és legfőbb vezérét, gyámolunkat, oszlopunkat és világító
                  phárószunkat, ki bár jelenleg nincs is jelen, az Isten számos és számtalan évekig
                  éltesse!”</p>
               <p>A végszavak elmerültek a pohárcsörgés, éljenriadal és zenehang orkánjában. A
                  hátrarúgott székek, a lelkesülés tanújeléül falhoz vágott poharak villámot és
                  mennydörgést képeztek az összeölelkező elvbarátok könnyzáporához.</p>
               <p>“Éljen! Ezer esztendeig éljen!”</p>
               <p>“Nagyságos és tekintetes, nemes, nemzetes és vitézlő Baradlay Kazimir úr, örökös
                  és valóságos aranykulcsos és sarkantyús úr; ura nagy földeknek, falvaknak és
                  városoknak, szíveknek és véleményeknek; vezére és hét-választófejedelme a
                  leghatalmasabbak szövetségének... a valódi Dalai Láma.”</p>
               <p>Azok a tisztelendő és nagytiszteletű, tekintetes és nemzetes uraságok, kik a
                  hosszú címerterem hármas asztalát körülülik, mind az ő napfényében ragyogó aranyos
                  kétröpűek, kik a mai ünnepélyes napra messze vármegyékből jöttek össze közös
                  találkára, megállapítandók a bölcsen megvitatott értekezlet folytán az arany
                  tisztaságú programot, melynek írott betűi nyomán századokrul századokra el legyen
                  látva a világok és nemzetek sorsa és az ivadékok teendője.</p>
               <p>E szerencsésen kivívott értekezlet zárjelenete a jelen díszlakoma, melyet Baradlay
                  úr fényes kastélyterme szolgáltat a vezérkapacitások nagyszerű tömegének. Kár,
                  hogy az ünnep hőse nem lehet rajta jelen.</p>
               <p>A díszlakománál az úrnő elnököl helyette.</p>
               <p>Az értekezletnél pedig az adminisztrátor helyettesítette.</p>
               <p>Ezen cím alatt: “administrator” a német conversations lexiconokban fog találni,
                  aki keresi, valami csendes, békés egyházi személyt, aki imádkozik, búcsúztat és
                  úrvacsorát osztogat; a magyar conversations lexicon pedig egy mesebeli rém
                  fogalmát jegyezte fel benne; ki egy időben erdőt nyövni, sziklákat morzsolni
                  küldetett alá a bűnös földre, s nagy úr volt, ahol sok szolgára talált.</p>
               <p>Ennek az adminisztrátornak a neve volt Rideghváry Bence.</p>
               <p>A tószt végén észrevették, hogy az elnöklő háziasszony a felé nyújtott
                  áldomáspoharak elől hiányzik,</p>
               <p>Az üres szék mögött álló komornyik felvilágosítá az uraságokat, hogy az orvos volt
                  itt, az súgott neki valamit, mire a nagyságos asszony eltávozott. Valószínűleg
                  őnagysága hívatta magához.</p>
               <p>Egypár érzékeny kedély elejti azt a kérdést, vajon mi baja lehet őnagyságának.
                  Mire az adminisztrátor úr, ki az üres elnöki szék mellett jobbrul foglalt helyet,
                  sietett az egész társaságot megnyugtatni (már amennyire a hosszú asztalnál a szava
                  elhallatszott), hogy Baradlayt ismét a “szokott betegsége” vette elő.</p>
               <p>Egypár avatottabb vendég aztán halkan elmondá kevésbé tudós szomszédjának a
                  nyilvános titkot, hogy Baradlay Kazimir szívverőér-kövesülésben szenved régen, már
                  tán évtizedek óta, s emiatt gyakran nehéz szívbántalmak veszik elő; de amik
                  mellett még azért évtizedekig élhet tovább, rendes életmód mellett.</p>
               <p>A nagytiszteletű úr mindjárt emlékezett is egy adomára, melynek hagyománya szerint
                  valami angol orvos, ki hasonló szívkövesülésben szenvedett, évekkel előre
                  megjósolta saját halála óráját. Mire ez adoma kézrül kézre odább jutott az asztal
                  végéig, már akkorra Józsa Gyuri történeteivel lett összezavarva.</p>
               <p>Hiszen csak szokott baja a nagyságos úrnak, kit az Úristen éltessen még végtelen
                  esztendőkig.</p>
               <p>Az a néhány szó pedig, amit a háziorvos az elnöklő úrhölgy fülébe súgott, ennyiből
                  állt: “Még hatvan perc!”</p>
               <p>Halaványabb lett-e az úrhölgy e szavakra, mint azelőtt volt? Lehetett-e még
                  halaványabb, mint szokott lenni? Azt senki sem vette észre.</p>
               <p>Midőn átlépett az ajtón a mellékterembe, megragadta az orvos kezét, s azt
                  kérdezé:</p>
               <p>- Való ez?</p>
               <p>Az orvos szigorú arccal inte.</p>
               <p>Mikor aztán még egy üres szoba ajtaja zárult be köztük s a vidám társaság között,
                  akkor ismétlé az elébbi mondatot:</p>
               <p>- Csak hatvan perce van még élni. Nagyságodat óhajtotta. Mindenkit eltávolított
                  maga mellől. Tessék bemenni hozzá. Rám semmi szükség többé.</p>
               <p>A harmadik ajtónál az orvos aztán hátramaradt, s engedte az úrnőt egyedül
                  menni.</p>
               <p>A negyedik szobában két nagy aranyrámában egymás mellett állt a főúri pár
                  életnagyságú képe mint vőlegény és menyasszony. A hideg márványarcú hölgy nem
                  állhatta meg, midőn e két kép előtt elhaladt, hogy arcát két kezébe ne temesse.
                  Könny, zokogás akart kitörni; azt kellett visszafojtania. Az neki nem szabad. Ez a
                  harc elrabolt a hatvan percből - egy felet. S azt a fél percet fel fogják neki
                  panaszolni!</p>
               <p>Azután még egy üres, siket szoba következett, körülsáncolva a falak könyvtárakkal,
                  azután nyílt amaz ajtó, melyen belül a haldokló férj várta az utolsó óra
                  letöltét.</p>
               <p>Ott feküdt az a férfi, akinek a szívere kővé vált. Kővé a patológia értelmében s a
                  bibliai szólás szerint.</p>
               <p>Feje magasan felpócolva vánkosai között, minden vonása rendbe szedve, mintha
                  modellképpen ülne annak a nagy művésznek, a halálnak, ki minden embernek más arcot
                  fest, mint amilyen volt neki, amíg élt; s mintha mondaná annak: “Az én arcomat
                  aztán jól találd!”</p>
               <p>A nő odasietett hozzá.</p>
               <p>- Vártam önre - szólt a férfi. Szemrehányás volt az.</p>
               <p>- Én rögtön jöttem - rebegé a nő. Mentség volt az.</p>
               <p>- Ön megállt sírni. Pedig tudja, hogy az én időm rövid.</p>
               <p>A nő összeszorította ökleit és ajkait.</p>
               <p>- Semmi gyöngeség, Marie! - szólt egyre hidegebb hangon a férj. - A természet
                  folyama ez. Én hatvan perc múlva tehetetlen tömeg vagyok. Az orvos mondta.
                  Vendégeink jól mulatnak-e?</p>
               <p>A nő némán inte.</p>
               <p>- Csak mulassanak tovább. Ne engedje őket szétriadni. Ne engedje elszéledni. Ahogy
                  összejöttek az értekezletre, maradjanak együtt a torra. A gyászpompát rég
                  előkészítettem már. A két koporsó közül a fekete márványt fogja ön számomra
                  választani. Kardjaim közül a platinaékítményest fogják ravatalomra tenni. A
                  szemfödél bojtjait négy főbíránk viszi négyfelől. A gyászénekkart a debreceni
                  iskolai énekkar képezendi. Semmi színpadi nóták. Csupán régi zsoltárénekeket. A
                  sírbeszédet pedig a templomban a szuperintendens, a háznál pedig az esperes fogja
                  tartani. A helybeli pap egy egyszerű miatyánkot mond el a sírbolt előtt, egyebet
                  semmit. Megértett ön végig?</p>
               <p>A nő maga elé bámult a légbe.</p>
               <p>- Kérem önt, Marie. Amiket most, most mondok, azokat nem fogom többé ön előtt
                  ismételhetni. Legyen ön olyan jó, üljön ide ágyam mellé a kisasztalhoz, rajta van
                  minden írószer. Írja fel ön, amit mondtam és még mondani fogok.</p>
               <p>A nő készen teljesítette a parancsot, leült az ágy melletti kisasztalhoz, és
                  leírta az eddig hallottakat.</p>
               <p>Mikor készen volt vele, a férj folytatá:</p>
               <p>- Ön hű és engedelmes nő volt teljes életében, Marie. Ön minden szavamat
                  teljesítette, amit parancsoltam. Még egy óráig leszek önnek ura. De amit ez óra
                  alatt önnek eléje mondok, az önnek egész életét betöltendi. Én még halálom után is
                  ura fogok önnek maradni. Ura, parancsolója, kőszívű zsarnoka. - Ah, hogy fojt
                  valami! Nyújtson hat cseppet abból a digitalinból...</p>
               <p>A nő kis aranykanálkában beadta neki a gyógyszert. A beteg ismét könnyebben
                  beszélt:</p>
               <p>- Írja ön végszavaimat! Más ne lássa, ne hallja e szókat, csak ön. Egy nagy művet
                  alkottam, melynek nem szabad velem együtt összeroskadni. A föld ne mozogjon, hanem
                  álljon. S ha az egész föld előremegy is, ez a darab föld, ami a mienk, ne menjen
                  vele. Sokan vannak, akik értenek engem; de kevesen, akik tenni tudnak, és
                  kevesebben, akik tenni mernek. Írjon ön le minden szót, amit mondok, Marie.</p>
               <p>A nő írt csendesen.</p>
               <p>- Most a tengelye esik ki a gépnek - folytatá a haldokló -, s a hulló romok
                  dobaját hallom már koporsófödelemen. De nem akarom azt hallani. Van három fiam, ki
                  fölvált, midőn én porrá leszek. Írja ön, Marie, mi dolguk lesz fiaimnak halálom
                  után. - Nyújtson elébb egyet a pézsmalabdacsokbul. Köszönöm. Üljön le és
                  folytassa.</p>
               <p>A nő tovább írt.</p>
               <p>- Három fiam mind nagyon fiatal még arra, hogy helyemet elfoglalhassa. Elébb
                  járják ők ki az élet iskoláit; önnek nem szabad őket addig látni. Ne sóhajtson ön,
                  Marie! Nagy gyermekek már; nem hordozhatók ölben.</p>
               <p>Legidősebb fiam, Ödön, maradjon a szentpétervári udvarnál. Most még csak követségi
                  titkár, idővel magasabbra lesz hivatva. Az a hely jó iskola lesz neki. A természet
                  és ferde hajlamok sok rajongást oltottak szívébe, ami fajunkat nem idvezíti. Ott
                  kigyógyítják mindabból. Az orosz udvar jó iskola. Ott megtanulja ismerni a
                  különbséget az emberek között, akik jogosan születnek - és jogtalanul világra
                  jönnek. Ott megtanulja, hogyan kell a magasban megállni és a földre le nem
                  szédülni. Ott megismeri, mi értéke van egy nőnek és egy férfinak egymás ellenében.
                  Ott majd elfásul a rajongása, s midőn visszatér, mint egész ember veheti kezébe a
                  kormányrudat, amit én elbocsátok kezemből. Adjon ön mindig elég pénzt neki, hogy
                  versenyezhessen az orosz udvar nemes ifjaival. Hagyja neki fenékig üríteni az
                  élvezetek poharait. Nézze el túlcsapongó szeszélyeit, ezeket át kell élni annak,
                  ki a közöny magaslatára akar jutni.</p>
               <p>A beszélő az órára tekinte; az sietteté. Rövid az idő, oly sok mondanivaló van
                  még.</p>
               <p>- Azt a leányt - folytatá halkan a beteg -, ki miatt el kellett neki hagynia e
                  házat, igyekezzék ön férjhez adni. Ne kíméljen semmi költséget. Hozzá való férj
                  hiszen termett elég. Vagyont mi adhatunk hozzá. Ha makacsul megmaradna e némber
                  határozatánál, járjon ön utána, hogy a leány atyja áttétessék Erdélybe. Ott sok
                  összeköttetésünk van. Ödön kinn maradjon mindaddig, míg ők innen el nem távoznak,
                  vagy Ödön odakünn meg nem házasodik. Ne féljen ön semmitől. Oroszországban csak
                  egyszer történt meg, hogy a pap leányát nőül vette egy cár; aztán az is csak orosz
                  cár volt, nem magyar nemes.</p>
               <p>A haldokló arcán még két piros folt is gyulladt ki e szónál, mely pillanatok múlva
                  ismét eltűnt onnan.</p>
               <p>A nő csendesen írta a rábízottakat.</p>
               <p>- Második fiam, Richárd, még egy évig marad a királyi testőrségnél. De ez nem
                  életpálya. Kezdetnek jó. Innen lépjen át a lovassághoz; ott szolgáljon ismét egy
                  évig, s akkor igyekezzék a táborkarba bejutni. Ügyesség, vitézség és hűség három
                  nagy lépcső a magasba jutáshoz. Mind a hármat a gyakorlat hozza meg. Ott egy egész
                  meghódítatlan régió áll előttünk. Csak a lábunkat kellene rátennünk, hogy a mienk
                  legyen. Az oktalan dölyf nem engedi. Az én fiam törjön utat mások előtt. Lesz
                  Európának háborúja, ha egyszer megkezdődik a földindulás. Eddig nem is mozduló
                  rugók fogják egymás ellen lökni az országokat. Egy Baradlay Richárd számára
                  azokban sok végeznivaló lesz. Dicsősége mindnyájunkra fog világítani! Richárd ne
                  nősüljön soha. Az asszony csak útjában volna neki. Az ő feladata legyen: emelni
                  testvéreit. Milyen dicső ajánlólevél egy testvér, ki a csatában elesett!... Marie,
                  ön nem ír? Csak nem sír ön talán? Kérem, Marie, ne legyen most gyönge; csak
                  negyven perc még az idő, s nekem annyi mondanivalóm van még. Írja ön le, amit
                  eléje mondtam.</p>
               <p>A nő nem merte mutatni fájdalmát, és írt csendesen.</p>
               <p>- Harmadik fiam, a legifjabb, Jenő: az én kedvencem. Nem tagadom, hogy a legjobban
                  szerettem őt mind a három között. Ő nem fogja azt soha tudni. Mert hiszen úgy
                  bántam vele, mintha mostohája volnék. Tovább is úgy bánjék ön vele. Maradjon
                  Bécsben, és szolgáljon a hivatalban, és tanulja magát fokrul fokra felküzdeni. Ez
                  a küzdelem neveli őt simának, okosnak és eszesnek. Tanuljon minden lépést ésszel
                  és kedéllyel mások előtt elnyerni. Legyen mindig kényszerítve arra, hogy kedvében
                  járjon azoknak, akiket ismét mint lépcsőket fog felhasználni, hogy magasabbra
                  emelkedjék. Nem kell őt hazulról kényeztetni, hogy tanulja meg felhasználni az
                  idegent és minden embernek mérlegelni az értékét. Ápolni kell benne a
                  nagyravágyást; fenntartani és felkerestetni vele az ismeretséget nagy nevekkel és
                  hatalmas befolyásokkal, mik családi összeköttetésre vezethetnek - a költői
                  ábrándok követése nélkül.</p>
               <p>Egy pillanatnyi eltorzulása ez arcnak tanúsítá, mily végtelen kínokat kell kiállni
                  ez embernek azalatt, amíg beszél. Csak pillanatig tartott az. A <hi>nemes</hi> akarat legyőzte a <hi>pór</hi> természetet.</p>
               <p>Tudta folytatni végintézkedését.</p>
               <p>- Ily három erős oszlop fönn fogja tartani azt a művet, amit én alkottam. Egy
                  diplomata - egy katona - egy főhivatalnok. Miért nem építhettem még tovább, amíg
                  ők megerősödnek, amíg helyeiket meg tudják állni! Marie! Nőm! Baradlayné asszony!
                  Én kérem, én kényszerítem, én megidézem önt, hogy cselekedje azt, amit önnek
                  rendelek. A halállal vívódik minden idege testemnek; de én e végküzdelemben nem
                  gondolok arra, hogy porrá lesz percek múlva, ami rajtam por. Ezt a hideg verítéket
                  homlokomon nem a halálküzdelem izzasztja, hanem a rettegés, hogy hasztalan
                  fáradtam. Egy negyedszázad munkája odavesz. Álmodozó rajongók tűzbe viszik a
                  gyémántot, s nem tudják, hogy az ott satnya elemeire fog feloszlani, s soha vissza
                  nem jegecül. Ez a mi nyolcszázados gyémánt nemességünk! Ez az örökké éltetője,
                  örökké újra feltámasztója az egész nemzetnek. Lételünknek titokteljes talizmánja.
                  És ezt akarják megáldozni, megsemmisíteni. Lázálmokért, mik idegen test kór
                  párázatával ragadják át dögvész idején. - Ah, Marie, ha tudná, ez az én kőszívem
                  mit szenved! Nem. Ne gyógyszert adjon. Az nem használ ennek. Tartsa elém fiaim
                  arcképeit. Az megenyhít.</p>
               <p>A nő odavitte a hármas tokba foglalt három miniatűr képet, s kitárta azt előtte. A
                  kőszívű ember sorba nézte őket, s azalatt elcsillapultak fájdalmai. Elfeledett a
                  halállal küzdeni. Száraz csontujjával a legidősebb arcára mutatva suttogá:</p>
               <p>- Úgy hiszem, ez legjobban hasonlíthatna hozzám.</p>
               <p>Azután félretolta maga elől az arcképeket, s folytatta hidegen:</p>
               <p>- Semmi érzelgés, az idő rövid. Én nemsokára megtérek atyáimhoz, itt hagyom
                  fiaimnak, mit őseim rám hagytak. De házam az eszmék vára marad. “Nemesdomb” nem
                  esik ki a történelemből. Központja, tűzhelye, napja lesz ez a bolygó elvnek. Ön
                  itt marad utánam.</p>
               <p>A hölgy megállt az írás közben, és bámulva tekinte a beszélőre. Az észrevette neje
                  bámulatát.</p>
               <p>- Ön kételkedve néz rám. Egy nő, egy özvegy mit tehetne azon munkában, melyben egy
                  férfi összeroskadt? Megmondom azt. Hat héttel halálom után ön férjhez fog
                  menni.</p>
               <p>A nő kiejté kezéből a tollat.</p>
               <p>- Én akarom azt - folytatá szigorúan a kőszívű ember. Kijelöltem előre, akihez
                  nőül fog menni. Ön Rideghváry Bencének fogja nyújtani kezét.</p>
               <p>Itt a nő nem bírt magával többé, elhagyta az íróasztalt, s odarohant férje ágya
                  mellé, összeroskadt, és annak kezét megragadva, a legforróbb könnyekkel áztatá
                  azt.</p>
               <p>A kőszívű ember lehunyta szemeit, és tanácsot kért a sötétségtől. Megtalálta
                  azt.</p>
               <p>- Marie, hagyja ön abba! Most nincs idő az ön sírására. Én sietek. Utam van. Úgy
                  kell lenni, ahogy mondtam. Ön fiatal még; nincs negyvenéves. Ön szép, és örökké az
                  marad. Huszonnégy év előtt, mikor nőül vettem önt, sem láttam önt szebbnek, mint
                  most. Hollófekete haja, ragyogó szemei voltak - most is azok. Szelíd és szemérmes
                  volt ön; most sem szűnt meg az lenni. Én nagyon szerettem önt. Hiszen tudja azt
                  jól. Az első évben született legidősb fiam, Ödön, a másodikban második fiam,
                  Richárd, a harmadikban a legifjabb, Jenő. Akkor egy súlyos betegséggel látogatott
                  meg Isten, amiből mint nyomorék támadtam föl. Az orvosok megmondták, hogy a halálé
                  vagyok. Egyetlen csók, amit az ön édes ajka ad nekem, meg fog ölni. És én itt
                  haldoklom az ön oldala mellett már húsz év óta, elítélve, kiszentenciázva. Az ön
                  szemei előtt hullott el életem virága, és húsz év óta nem volt ön egyéb, mint egy
                  haldokló ápolónéja. És én tudtam élni, egyik napot a másik után vonva. Mert volt
                  egy nagy eszme, minden emberi érzésen uralkodó, ami élni kényszerített, tartogatni
                  egy kínokkal és lemondásokkal folytatott életet. Ó, milyen életet! Örök tagadását
                  mindennek, ami öröm, ami érzés, ami gyönyörűség! Én elvállaltam azt. Lemondtam
                  mindenről, amiért emberi szív dobog. Letörültem lelkemről az ifjúi ábrándok
                  költészetét, ami minden ifjú lelkét megfogja. Lettem rideg, kiszámító,
                  hozzájárulhatatlan. Csak a jövendőnek éltem. Egy oly jövendőnek, mely nem egyéb,
                  mint a múlt örökkévalósága. Ebben neveltem mind a három fiamat. Ebben
                  fogyasztottam el életerőmet. Ebben örökítettem meg nevemet. E néven a jelenkor
                  átka fekszik, de a jövendő áldása ragyog. E névért szenvedett ön oly sokat, Marie.
                  Önnek még boldognak kell lenni az életben.</p>
               <p>A nő zokogása tiltakozott e szó ellen.</p>
               <p>- Én úgy akarom - szólt a férfi, és elrántotta tőle kezét. - Térjen ön az
                  asztalhoz vissza, és írja. Végakaratom ez. Nőm hat hét múlva halálom után adja
                  kezét Rideghváry Bencének, ki nyomdokomba lépni leginkább érdemes. Így leend
                  nyugtom a föld alatt és üdvöm az égben. Leírta-e ön, amit eléje mondtam,
                  Marie?</p>
               <p>A nő kezéből kihullott a toll, két kezét homlokára tette, és hallgatott.</p>
               <p>- Az óra végire jár - rebegé a haldokló, küzdve a semmivélét férgei ellen. - De
                  “non omnis moriar”! A mű, mit megkezdettem, utánam fennmarad, Marie! Tegye ön
                  kezemre kezét, és hagyja rajta, míg azt megfagyni érzi. Semmi érzelgés, semmi
                  könny, én akarom, hogy ön ne sírjon. Nem veszünk búcsút. Lelkemet önre hagytam, s
                  az nem fogja önt elhagyni soha; az számon kérendi öntül minden reggel, minden
                  este, hogyan töltötte ön be azt, amit önnek végső órámban meghagytam. Én itt
                  leszek! Mindig itt leszek.</p>
               <p>A nő úgy reszketett.</p>
               <p>A haldokló pedig csendesen egymásra tevé kezeit, s töredezett hangon rebegé:</p>
               <p>- Az óra végire jár... Az orvosnak igaza volt... Már nem fáj semmi... Sötét lesz
                  minden... Csak fiaim képe világít még... Ki jössz felém, onnan a sötétbül? Állj
                  ott! Ne közelíts!... Homályos alak!... Még mondanivalóm van itt!</p>
               <p>Hanem az a nagy, homályos alak, mely előtűnt a semmivélét sötétségébül, közelített
                  visszaparancsolhatatlanul, s nem várta meg, míg a nagy, hatalmas, kőszívű ember
                  elmondja, mi parancsolnivalója van még ezen a világon, s rátette arcára
                  láthatatlan kezét.</p>
               <p>A nagy, hatalmas, kőszívű ember aztán, mikor érezte, hogy e még hatalmasabb úrnak
                  engedelmeskednie kell: önként lecsukta szemeit, összeszorítá ajkait, nem várva,
                  hogy segítségére jöjjenek a meghaláshoz, mint más veszendő embernek, és átadta
                  nagy, törhetetlen lelkét a nagy tömlöctartónak - büszkén, vonakodás nélkül, mint
                  illik nemesemberhez.</p>
               <p>A nő pedig, midőn látta, hogy a végső perc betölt, s férje halva van, odarogyott
                  térdre az íróasztal mellé, s két összekulcsolt kezét a teleírt papírra fektetve
                  rebegé:</p>
               <p>- Halld meg, Uramisten, és úgy bocsásd színed elé árva lelkét! És úgy légy neki
                  irgalmas a túlvilágon, ahogy én fogadom és esküszöm előtted, hogy mindezen
                  rossznak, amit ő végleheletével parancsolt, az ellenkezőjét fogom teljesíteni
                  Teelőtted! Úgy segíts meg engem, véghetetlen hatalmasságú Isten!...</p>
               <p>Egy emberen túli, egy elképzelhetetlen borzadályú kiáltás hangzott fel a
                  csendben.</p>
               <p>A felriadt nő rettenve tekinte az ágyán fekvő halottra.</p>
               <p>És íme, annak elébb lezárt ajkai most nyitva voltak, lecsukott szemei elmeredve és
                  mellén összefogott két keze közül a jobb feje fölé emelve.</p>
               <p>Talán az elköltöző lélek összetalálkozott az égben az utána küldött fogadással, s
                  még egyszer visszafordulva az ég kapujából, a csillagok útjából, megtért
                  porhüvelyéhez, hogy egy halál utáni kiáltással kijelentse végső, tiltakozó
                  vasakaratát.</p>
               
            </div>
            <div type="chapter">
               <head>A TEMETÉSI IMA</head>
               <p>A kőszívű ember temetése csak egy hét múlva ment végbe. Azalatt közszemlére volt
                  kitéve - bebalzsamozottan, mint egy fejedelem. Időt kellett engedni a számos nagy
                  rangú ismerőknek, hogy a végtisztességtételre megjelenhessenek, a nagytiszteletű
                  és főtisztelendő uraknak, hogy a gyászbeszédeket megírhassák, szőnyegésznek és
                  címerfestőnek, hogy díszítményeikkel elkészülhessenek, s a főiskolai cantus
                  praesesnek, hogy a nagy halott tiszteletére az énekkarnak egészen új harmóniákat
                  betaníthasson.</p>
               <p>Én sok temetést láttam életemben. Kicsiny diák koromban szép diszkant hangom volt;
                  aztán három humaniorum classisnak énekszóval kellett kísérni felekezetünk minden
                  halottját, gazdagot, szegényt egyaránt. Azért láttam gazdag temetést, szegény
                  temetést sokat; prédikációs halottat, búcsúztatós halottat és közönséges imádságos
                  halottat; de én egynek a temetését sem tudnám leírni. Mert mindannyinál nem láttam
                  egyebet, mint azokat a síró alakokat, akik a koporsó után ődöngnek, vezetve vagy
                  magukra hagyatva - és ez mindig egyforma látvány. A gazdag ember fájdalma csak
                  olyan alázatos fájdalom, mint a szegény emberé, s én nem emlékszem belőle
                  egyébre.</p>
               <p>Annyit tudok, hogy a főtisztelendő úr gyászszónoklata igen hosszú volt. Maig is
                  megvan valahol az archívumban, fényes fekete papírra nyomtatva, ezüstbetűkkel - s
                  hogy az egész parentatio alatt a méltóságos asszony úgy sírt, mint akár egy
                  szegény parasztember özvegye.</p>
               <p>- Kisírja magát valahára a szegény baronesse - súgja az első padban ülő rangbeli
                  urak egyike a másiknak -, életében úgysem volt szabad sírnia.</p>
               <p>- Valóban igen keményszívű ember volt a néhai - viszonzá rá a másik. - Még azt sem
                  engedé a nőnek, hogy egy könnycseppet ejtsen, ha valami fájt neki.</p>
               <p>- Pedig bizony sok mindenféle fájhatott neki húsz év alatt.</p>
               <p>- Azt csak én tudom legjobban.</p>
               <p>- Méltóságos adminisztrátor úr legbensőbb barátja volt a családnak?</p>
               <p>- Egy test és lélek - felelt a megszólított, elszalasztva a diskurálás által a
                  legszebb körmondatot a főtisztelendő úr exordiumából, ki éppen a léleknek a
                  testhez való viszonyát deríté ki a hallgatók előtt a legmegvigasztalóbban.</p>
               <p>A méltóságos özvegy egy-egy pillanatra levette arcáról könny nedvesítette
                  kendőjét, s nyugalmat igyekezett adni arcának.</p>
               <p>- Még most is igazán szép asszony - súgá az egyik úr a másiknak.</p>
               <p>- Jég közé volt téve húsz évig.</p>
               <p>- Alig hiszem, hogy e gyászéven túl özvegyen maradjon.</p>
               <p>A méltóságos adminisztrátor úr csak bajusza hegyét kunkorítgatta e kapcáskodó
                  kérdésre, s azt mondá:</p>
               <p>- Hallgassuk a főtisztelendő urat, szépen beszél.</p>
               <p>Igaz is, hogy nagyon szépen beszélt. A homiletikában nem volt párja.</p>
               <p>Hanem azért mégis nagyon érdekelte a rangbeli uraságokat azon kérdés tisztába
                  hozatala: vajon miféle érdemrendek azok ott a gyászcímerek aljára festve? A
                  méltóságos adminisztrátor úr tudott feIvilágosítással szolgálni a körüle ülőknek,
                  melyiket mikor, kitől és minő érdemeiért nyerte a megboldogult. Azokat mármost
                  vissza kell adni. Bizony vissza kell adni.</p>
               <p>A gyászszónoklat azonban csak véget ért, s mindenkit azon meggyőződésben hagyott,
                  hogy ennél remekebb szónoklatot régen nem mondtak és még sokáig nem fognak mondani
                  halandó porhüvely fölött.</p>
               <p>Azután következett a gyászének. A falusi templomban orgona is volt; azt is a
                  boldogult állíttatá fel saját költségén. Az énekkar remekül adá elő, szokott
                  praecisióval egyikét a legszebb gyászdaloknak, amit a Nabukodonozor operábul
                  ismerünk... természetesen ez alkalomhoz írt szöveggel.</p>
               <p>- Hej, ha a boldogult hallaná, hogy most őfölötte egy színházi opera kórusát
                  éneklik, és felszólalhatna, hogy mondaná a cantus praesesnek: “Kend szamár!”</p>
               <p>Ezt az észrevételt tevé Rideghváry adminisztrátor úr, szomszédjához fordulva.</p>
               <p>- Talán nem szerette a színpadi áriákat?</p>
               <p>- Nagyon haragudott, ha teátrális cikornyákat hoztak be a templomi énekekbe.
                  Végintézkedésében pedig expresse kijelenté, hogy fölötte semmi színpadi melódiát
                  ne énekeljenek.</p>
               <p>- Méltóságod ismeri a megboldogult végrendeletét?</p>
               <p>A méltóságos titokteljesen inte lehunyt szemével s orrához felhúzott bajuszával,
                  hogy ez titok, de könnyen kitalálható.</p>
               <p>A gyászénekkel még nem volt mindennek vége.</p>
               <p>A katedra melletti padban három lelkész ült egymás mellett, s az ott nem ült
                  hiába.</p>
               <p>A második harmónia után következett a nagytiszteletű úr a szószékre.</p>
               <p>- Vajon még a harmadik pap is fog prédikálni? - kérdé feszengve az egyik rangbéli
                  úr a másik úrtól.</p>
               <p>- Az a helybeli tiszteletes; az csak egy rövid imát fog mondani a sírbolt
                  előtt.</p>
               <p>- Á, ez az?</p>
               <p>Azzal a két úr oly közel hajolt egymáshoz, hogy suttogásának egy hangja se legyen
                  elejtve a hátuk mögött ülők számára.</p>
               <p>- Vajon “az is” nincsen itten? - súgá az egyik rangbeli úr a másiknak.</p>
               <p>- Magam is régen keresem a nép között, de nem bírok ráakadni a szememmel.</p>
               <p>A méltóságos úr végre mégiscsak ráakad, akit keresett.</p>
               <p>- Ott van ni. A katedra mögötti szögletben, a falhoz simulva áll; egy kendőt tart
                  a két kezében ajkáig emelve. Nem lát ön oda? Majd ha az a fáklyatartó hajdú megint
                  a jobb lábáról a bal lábára fog állni, akkor meglátja mögötte.</p>
               <p>- Ah, látom, látom; olyan se nem szürke, se nem barna ruhában?</p>
               <p>- Az, az.</p>
               <p>- Mondhatom, gyönyörű gyermek. Nem csodálhatni, hogy...</p>
               <p>És aztán tovább suttogtak.</p>
               <p>Pedig bizony kár volt nem hallgatni azt a pompás búcsúztatót, amit a
                  nagytiszteletű úr felolvasott, mert ha az első gyászbeszéd remeke volt a
                  dialektikának és prozódiának, úgy ez pályakoszorús példánya volt a poézisnek,
                  megragadó képekkel és hasonlatokkal s könnyekre indító trópusokkal, sőt költői
                  citátumokkal vegyest, klasszikus és újkori auktorokból. Mely szép bevezetés után
                  következett a személy szerinti elbúcsúztatása a fáklyákkal körülragyogott
                  halottnak, s ha valahol, itt tanúsítá a nagytiszteletű úr mély belátását; oly
                  korrekt sorozatban búcsúztatván el a néhait az egymás után következendő
                  excellenciás és kegyelmes, nagyméltóságú, méltóságos és nagyságos, tekintetes,
                  nemes, nemzetes és vitézlő, főtisztelendő, nagytiszteletű, tisztelendő és
                  tiszteletes, nagyérdemű, érdemes, becsületes és tudós uraktól és azoknak
                  asszonyságaitól, fi- és leányágon levő sarjadékaitól, hogy egyetlen tévedést nem
                  ejte, mely súlyos neheztelést vonhatott volna maga után; sőt mindegyik kiváló
                  egyéniségnek, később egy konzorciumba foglalt kollektív csoportozatoknak oly
                  találó és helyesen választott búcsúmondatokat adott át a megboldogult nevében,
                  amikkel azok rangbeli igényeik szerint meg lehetnek elégedve.</p>
               <p>Midőn a nagytiszteletű úr az elsoroltak között annak nevéhez ért: “ki bujdosol
                  mostan távol északi hazáknak hólepte mezőin, száz és száz mérföldnyire távolban
                  szülötte hazádtól, s az éjszaki fény ragyogása mellett gondolsz a szerető atyára,
                  ki már onnan felülről néz le reád...” - akkor a két rangbeli úr úgy vette észre,
                  hogy a barna ruhás leányka ott a szögletben azt a fehér kendőt egész szeméig
                  emelé.</p>
               <p>- Szegényke... - súgák egymásnak. - (Azt ugyan nem látod te többet!)</p>
               <p>Végre az is elmúlt; vége lett éneknek, gyászbeszédnek, búcsúztatónak; tizenkét
                  hajdú, forgótul tarsolyig díszruhás, vállára emelé a pompás koporsót, a ház
                  legelőkelőbb barátai emelték a gyásztakaró nehéz bojtjait; az adminisztrátor kezét
                  nyújtá a gyászos özvegynek, s megindult a menet a templomból a családi
                  sírbolthoz.</p>
               <p>Még egy rövid szertartás volt hátra.</p>
               <p>Amidőn a koporsó örök nyugalma helyére letétetik, egy végső ima mondatik el
                  fölötte - bevett szokás szerint a helybeli lelkész által.</p>
               <p>Sokan kíváncsiak legalább alakjára nézve ismerni az öreg kurucot, ahogy
                  tiszteletes Lánghy Bertalan uramat tisztelni szokták heves magaviseletéért.</p>
               <p>Úgy szokott beszélni az öreg a szószéken, mint Abraham, a Santa Clara, a
                  megyegyűléseken pedig mint “nagy botú” Lőrinc.</p>
               <p>Jól volt intézve, hogy csak egy imádság bízatott rá, mert ha búcsúztatóját végezte
                  volna a megboldogultnak, azt az élve maradtak majd nagyon megemlegették volna.</p>
               <p>A harmadik énekszó után helyet adtak a lelkésznek a sírboltajtóval szemben, s ő
                  fövegét levéve fejéről, megállt az emberektől körülfogott téren.</p>
               <p>Nagy, kopasz homlokát gyér, göndör fürtök folyták körül, egészen fehér fürtök;
                  arca simára volt borotválva, akkori egyházi viselet szerint; erős, sűrű
                  szemöldökei a villogó, sötét szemek fölött merész, határozott kifejezést adtak
                  arcának.</p>
               <p>Ott összetevé kezeit, és elkezdé az imát:</p>
               <p>“Minden élőknek és holtaknak igaz bírája, nagy Isten!</p>
               <p>Hallgasd meg ez órában a mi könyörgésünket...</p>
               <p>Íme, ragyogó földi pompával közeledik a te szolgáid egyikének hamva
                  márványüregéhez, míg lelke ugyanakkor meztelenül, reszketve, halaványan áll a
                  csillagok határán, és bebocsátást kér az égbe...</p>
               <p>Mik vagyunk mi, hogy ilyen fénnyel távozunk a világból? holott a férgek a mi
                  testvéreink, s a göröngy a mi anyánk...</p>
               <p>Egyetlen jótettnek emléke jobban világít miutánunk, mint ezer fáklyának lobogása,
                  s a honfiak néma áldása jobban ékesíti koporsónkat, mint minden címerek és
                  érdemrendek.</p>
               <p>Ó, én uram, légy irgalmas azokhoz, akik életükben az irgalmat nem ismerték
                  soha.</p>
               <p>Ne kérdezd az előtted reszkető lélektől fölöttébb szigorún: »Ki voltál? Ki kísért
                  idáig? Mi hangzik onnan alulról utánad?«</p>
               <p>Ne engedd a földi párát tovább hatni a föld felhőinél; legyen az átok vagy
                  magasztalás. Te magasan állsz mindazok fölött.</p>
               <p>Mert ki védné meg, ha nem a te végtelen irgalmad a föld hatalmasát, midőn
                  dicsőségéből levetkőzve előtted áll, és rettentő kérdéseidre felel:</p>
               <p>- Segítéd-e a nyomorultat?</p>
               <p>- Nem!</p>
               <p>- Fölemelted-e az elesettet?</p>
               <p>- Nem!</p>
               <p>- Oltalmazója voltál-e az üldözöttnek?</p>
               <p>- Nem!</p>
               <p>- Hallgattál-e a kétségbeesők könyörgéseire?</p>
               <p>- Nem!</p>
               <p>- Törülted-e le a szenvedők könnyeit?</p>
               <p>- Nem!</p>
               <p>- Kegyelmeztél-e a meggyőzötteknek?</p>
               <p>- Nem!</p>
               <p>- Szeretettel fizettél-e szeretetért?</p>
               <p>- Nem! nem! és mindörökké nem!</p>
               <p>És ha kérdezed a föld hatalmasától, ki fegyvertelenül áll előtted: »Mire
                  használtad a hatalmat, amit kezedbe adtam? Boldogítottad-e a milliókat, akik rád
                  voltak bízva? Építettél-e az utókor számára, mely tőled várta jövendőjét? Igazán
                  szolgáltad-e hazádat, vagy porban csúsztál idegen bálvány előtt? Éltél-e a te
                  nemzetednek, vagy eladtad annak oltárait, melyen az én nevemnek áldozatai
                  füstölögtek?« Mit feleljen akkor? Kihez forduljon akkor? Mely címerével, mely
                  érdemjelével takargassa be keblét akkor? Kit híjon segítségül, kit pátrónusául?
                  Mely király, mely császár védelmezi meg őt ottan, ahol sár és hamu minden arany,
                  melyből korona készül?...”</p>
               <p>A pap arca kipirult, és termete fölmagasodott, gyér hajfürtjei, mintha repülni
                  akarnának vele, lebegtek megrázott feje körül; a teljes című gyülekezet háta
                  borsózott a hallottaktól.</p>
               <p>“...Ó, uram - folytatá a pap imáját -, gyakorolj irgalmat az igazság helyett! Ne
                  tekintsd, mi volt a halandó ember, de számítsd be neki azt, hogy homályban élt,
                  nem látott téged.</p>
               <p>Ne vesd mérlegre hibáit és botlásait; számítsd be neki, hogy ő hitt abban, hogy
                  jót cselekszik, amidőn vétkezik.</p>
               <p>Bocsáss meg neki az égben; valamint azok megbocsátnak neki, akik ellen vétkezett
                  itt a földön.</p>
               <p>Törüld el munkáinak emlékét, hogy ne legyen, amiről reá visszaemlékezzenek.</p>
               <p>S ha bűnhődnie kell a vétkezőnek, ó, uram, ha engesztelhetetlen vagy egy bevégzett
                  élet rossz művei iránt; ha nem bocsátod magad elé súlyosan terhelt lelkét
                  megtisztítlanul, add, hogy legyen az ő vezeklése az, hogy lelke, mely most már
                  mindent világosan lát, és nem tükörből többé, térjen vissza a földre, és szállja
                  meg gyermekeit, hogy mindaz, ami az apának bűne volt, forduljon meg, és legyen a
                  fiakban erény és dicsőség; add, hogy a haza földe, mely koporsója volt, amíg élt,
                  legyen ringató bölcsője, midőn halva fekszik benne!</p>
               <p>Hallgasd meg, Uram, a te szolgádnak imáját, Ámen...”</p>
               <p>A kripta vasajtajának dördülése zárta be a ceremóniát. A publikum, mely értette
                  vagy nem értette a dörgedelmes szavakat, tökéletesen meg volt elégedve a
                  látottakkal és hallottakkal. A gyászkíséret megtért a kastélyba; úri rendnek,
                  diákoknak, cselédeknek külön termekben volt terítve az asztal; ki-ki sietett
                  bevégzett kötelessége után a természet követelményeinek eleget tenni.</p>
               <p>A vén pap leghátul maradt, s midőn mindenki a kastély felé rohant, megfogva annak
                  a barna ruhás leánynak a kezét, egy mellékúton másfelé került.</p>
               <p>Az ő számára hiába terítettek a kastély dísztermében.</p>
               
            </div>
            <div type="chapter">
               <head>TALLÉROSSY ZEBULON</head>
               <p>A tor mindenképpen hasonlít más egyéb lakomákhoz, azzal a különbséggel, hogy nem
                  tósztoznak benne.</p>
               <p>A háziasszony, az özvegy félrevonult legbenső szobáiba; a végtiszteletre felgyűlt
                  vendégek ismét ott a címerterem hármas asztalsorát ülték végig; lehettek
                  másfélszázan. A szakács csakúgy remekelt, mint máskor, a kulcsár csakúgy
                  felhordatta egymás után a külön alakú poharakba való borokat, s a vendég urak
                  csakúgy hozzáláttak, mintha főispán-beiktatási ebéd volna.</p>
               <p>Az ebéd vége felé, mikor már a fagylalthoz kezdték váltogatni a kis sèvres-i
                  porceláncsészéket, érkezik nagy robajjal még egy vendég.</p>
               <p>Egy elkésett vendég, kinek láttára minden ismerősnek ajkáról egy derült “hahó”
                  hangzik el; még az étekfogó inasok is rejthetlen mosollyal fogadják. Pedig az
                  érkező alak nemhogy valami jókedvű bonhómiát hozna magával, sőt inkább a lehető
                  legdezoláltabb alakot mutatja be megjelenésével.</p>
               <p>- Nini! Zebulon! - hangzik minden oldalról.</p>
               <p>Bizony Zebulon, de haraggal eltelve és kétségbeeséssel; kopasz homloka, melyen a
                  bagósüveg karimája széles, veres nyomot hagyott, mint valami mártírglóriát,
                  izzadt, kuszált hajjal van teleragadva, szakálla, bajusza deres és jégcsapos,
                  ahogy azt a zúzmara odakinn kandírozta; arcának minden izma el van szánva mentül
                  több ráncot csoportosítani az orra körül, amivel exorbitáns haragnak és
                  méltatlankodásnak kellene kifejezve lenni; - tökéletesen ellenkező siker
                  mellett.</p>
               <p>Mikor minden ember úgy szereti, úgy nem fél tőle!</p>
               <p>- Nem kaptam utolsó stáción forspontot!</p>
               <p>E szavakkal motiválja üldöző fátumát.</p>
               <p>Az ifjabb vendégek felugrálnak előtte helyeikről; az idősebbek és tekintélyesebbek
                  messziről beneventálják; vén hajdúk sietnek elvenni süvegét, téli kesztyűit, még
                  mosómedveprémes bekecsét is levennék róla, de azt már nem adja, mert nincs alatta
                  más; az, ha kigombolja, szalonruha; ha begombolja, kijáró öltözet; ha lekefélik,
                  díszköntös; amire most nagy szüksége volna, mert a décbunda, amit az úton viselt,
                  nagyon ereszti a szőrt; de most arra nincs idő.</p>
               <p>- Ide, ide! Az én helyemre, Zebulon! - kiáltának elé több oldalról, jóllakott
                  vendégek; hanem mindazok számára nincs Zebulonnak érzéke; ő meglátta és
                  észrevette, hogy az adminisztrátor úr egy üresen álló székre invitálja, s
                  annálfogva őhozzá töri magát a többieken keresztül, fenntartván számára azt a
                  tiszteletet, hogy szakálla első zúzmaráit az ő arcára hinthesse egy baráti
                  összecsókolódásban.</p>
               <p>És akkor Zebulonnak eszébe jut a pillanat nagyszerűsége, nagyot sóhajt, és az
                  adminisztrátor kezeit megfogva kezeivel, nagy szomorú hangon így szól:</p>
               <p>- Így kelete nekünk találkozni! Ki elhihetet volna eztet?</p>
               <p>Három órával hamarább nagyon oda illett volna ez a bánatos kifejezés a többiek
                  közé, hanem a ménesi és bordeaux-i között éppen nem talált az rokonszenves
                  keblekre.</p>
               <p>- Csak ülj le, Zebulon. Itt van egy üres szék.</p>
               <p>Még Zebulon kívánt szolgálni egypár zúzmarás csókkal a közelebb találtaknak; míg
                  nagy nehezen lenyomták az üresnek deklarált székbe.</p>
               <p>- De kinek székét én most itt elfoglalok?</p>
               <p>- Ne aggódjál miatta - szólt az adminisztrátor -, csak ülj oda. Az a pap
                  széke.</p>
               <p>- Pap széke! - kiálta Zebulon, s két tenyerét az asztalnak feszíté, hogy
                  felpattanhasson helyéből, mivel e műtétre elzsibbadt lábai nem szolgáltattak kellő
                  asszisztenciát. - De pap székébe én nem ülöm le magamat. Én szent székbe le nem
                  ülök. Papnak helyit el nem foglalok.</p>
               <p>Lefogták, ott marasztották.</p>
               <p>- Csak te ülj ott - biztatá halkan az adminisztrátor. - Lesz az után a pap után
                  még majd több üres szék is nemsokára.</p>
               <p>Valamelyik szomszédja megsúgta Zebulonnak, hogy ki az a pap.</p>
               <p>- Ahan! Mar az mas - dünnyögé erre megnyugtatva, s azzal befészkelte magát
                  kényelmesen a dezignált ülőhelybe, s egész ügyismerettel gyűré be a széttárt
                  asztalkendő egyik csücskéjét nyakravalójába.</p>
               <p>Az inasok rendelet nélkül is tudták ez esetben teendőiket, minden oldalról
                  rohantak elé a serényen megfogyasztott tálak ételmaradékaival; egyik hozta a
                  fogast, másik a fácánt, harmadik a mártást, negyedik a salátát, ötödik a pudingot,
                  s Zebulon hagyott magának ízleni mindent összevissza, amelyiket hamarább hozták, a
                  borléhabot a sülthöz, a madeiramártást a palacsintához. Ki bánná? Egy gyomorba
                  jut. És aközben nem késett a gyászos keresztyén gyülekezetnek előadni azon
                  hallatlan, vele történt balesetet, mellyel a sors csupán választott üldözötteit
                  képes megtisztelni.</p>
               <p>- Onnan felülről gyűvök harom egisz napok otatul fogva. Elgyütem egiszben utolsó
                  stációig szerencsisen, Szunyoglakig. Hivatom birot, parancsolom forspontot. Van,
                  de nincs. Hát hun van? Mind elmente, ki csak lo volt, mar előre valo nap
                  Nemesdombra temetisre. Haragutam, parancsoltam; megmondtam neki, ki vagyok, nem
                  használta semmit. Utolara megvesztegetem nagy suma pinzel egy derik, becsületes
                  embert, hogy segitse rajtam valahogy, akarhogy, csakhogy; s az a gazember befogta
                  sajat uri hintom elejbe nigy bivalyt, s úgy hozta engemet idajaig.</p>
               <p>Tallérossy úr olyan tragikus arckifejezéssel panaszlá el a roppant gyászesetet,
                  hogy neki négy bivaly után fogott hintóval kellett Nemesdombig parádézni, hogy még
                  az is megszánhatta hallgatói közül, akinek azon meg nem esett a szíve, hogy minő
                  vezekléssel eszi mustárral az olasz kráflit.</p>
               <p>- De még jo let volna, ha csak hozta volna - folytatá Zebulon a szomorú odisszeát
                  -, de mivelhogy odakin van most levegői termometrumon zerus; s az a bivalynak
                  nagyon meleg, van pedig nadason tul nagy mocsar, ki egy kicsit van befagyva; amint
                  azt meglatot nigy bivaly, aló bele! Utana hinto, ot megreketünk; hintot csak két
                  ora mulva tutunk kivontatnyi sárból, jégből, mikor bivalyok elvigeztek
                  balneologiai passiot. Is én az alata elkistem mindenbül. Elkistem
                  gyasztiszteletbül, elkistem predikaciórul, bucsuztatorul, mig csak egy kis
                  imadsagot se nem kaptam belüle.</p>
               <p>- No, azzal éppen jól járt urambátyám, hogy abból nem kapott.</p>
               <p>Ezt veté közbe az adminisztrátor úr.</p>
               <p>Ami nagyon megszúrta a fülét Zebulonnak.</p>
               <p>A pap széke üres; az imádság nem tetszett. Az a pap bizonyosan valami subscust
                  ejtett!</p>
               <p>Alig is várhatá, hogy mint jó versenytárs utolérhesse az előrehaladt étkezőket,
                  ami a feketekávénál be is következett, s akkor megtudakolhassa adminisztrátor
                  barátjától, mi históriája van annak az üres papi széknek, ami még több üres
                  székeket fog maga után vonni; s annak az imádságnak, amit jó volt meg nem
                  hallani.</p>
               <p>Szörnyű esetnek találá azt, mikor meghallá.</p>
               <p>Hajszálait felborzolá homloka körül, mert nem akartak maguktól ég felé
                  borzadni.</p>
               <p>- Hiszen az perduellio!</p>
               <p>Hát persze hogy perduellio! De nem is akadt annak az elkárhozott papnak
                  egyetlenegy védelmezője is az egész társaságban, sőt mindenki segített Tallérossy
                  Zebulon kebelét akként teletöltögetni különféle színű papfenyegetések mérgeivel,
                  valamint poharait teletöltögeték különféle színű italokkal; s Zebulon engedte
                  magának ízleni mind a kettőt, míg végre maga sem tudott volna magának számot adni
                  róla, az elsőbbek által lett-e jobban felgerjedve vagy az utóbbiak által.</p>
               <p>Míg a feketekávét szürcsölé, nagyon elhallgatott. E veszedelmes hallgatás azt
                  látszott elárulni, hogy most azon tusakodik magában, vajon mit cselekednék ő azzal
                  a pappal, ha most rábíznák; s minden szürcsölés után egy-egy új eszme tört magának
                  utat bajusza alul:</p>
               <p>“Kihordatnam ütet hatarra...”</p>
               <p>“Citaltatnam konzisztorium elejbe...”</p>
               <p>“Megdöngetetnim hajduval...”</p>
               <p>És minden mondásnál egyúttal a kompetens fórumra veté apelláló tekintetét; az
                  elsőnél a bonorum directorra, a másodiknál a főtisztelendő úrra, a harmadiknál a
                  várnagyra, s mindannyinak mosolygó bólintásával találkozva tapasztalá, hogy
                  leghelyesebb húrokat penget.</p>
               <p>- De csak még annál nagyobb baj ne érje azt az urat - szólt hozzá az
                  adminisztrátor úr; mire Zebulon a cukor alját is felhörpintve a kávéscsészéből,
                  bámulva tekinte a hatalmas úrra, hogy ugyan mi lehet az, ami még neki eszébe
                  juthat ezen felül.</p>
               <p>Rideghváry csak úgy morzsolta ki a szót a fogai közül:</p>
               <p>- Még egy kis “ad audiendum verbum” is következik.</p>
               <p>- A kell neki! A kell neki! - kiálta Zebulon, mint akinek nyelve hegyéről lopták
                  el a szót; ő is azt akarta éppen mondani. - Néplazítás! Fölségsértés! Kufstein
                  neki! Tíz esztendő! Nehiz vas! Kirje fejit királyi fiskus!</p>
               <p>Az adminisztrátor, látva, hogy az ülés szokatlanul hosszúra nyúlt, már esteledik,
                  rövid a téli nap, annálfogva jónak látta Zebulontul megvonni a szót, s székéről
                  fölkelve, jelt adni az asztalbontásra.</p>
               <p>Még napvilággal útra is kell indulni mindenkinek. Halottas háznál temetés után
                  szokatlan, hogy éjszakára vendég maradjon.</p>
               <p>Jól fegyelmezett rend utasítása szerint az összes díszes társaság nevében egy
                  tíztagú küldöttség deputáltatott, hogy mindnyájuk nevében még egy végbúcsúszóban
                  fejezze ki kondolenciáját a ház asszonya előtt; míg azok odafenn járnak, azalatt a
                  járásbeli főbíró gondoskodand, hogy minden hintó megkapja a maga előfogatát;
                  Zebulon úr bivaly hordta bárkája szintén.</p>
               <p>Hogy maga Tallérossy Zebulon úr el nem maradhatott a gyásztisztelgő küldöttségből,
                  az magától értetik.</p>
               <p>Néhányat húzva benyálazott tenyérrel bekecse oldalain - ami annyit jelentett, hogy
                  mármost meg van kefélve -, az érdemes hazafi is csatlakozott a tízek
                  küldöttségéhez, s így fölmentek szép rendben az emeletbe, hol az özvegy
                  lakott.</p>
               <p>Baradlayné készen állt elfogadásukra, nem hagyta őket várakozni.</p>
               <p>Sötétkék függönyöktől beárnyékolt teremében ott állt íróasztalához dűlve, mint egy
                  szobor, alabástrom-halavány arcán semmi vonás sem látszott élni.</p>
               <p>Legelőször a főtisztelendő úr járult eléje. Nehány igen szép és találó bibliai
                  mondás balzsamát önté ki a keseredett szívre. Utána a nagytiszteletű úr veté
                  mérlegbe a vigasztalásnak nem kevésbé sikeres szavait jeles költőinknek e
                  helyzetre alkalmazható strófáiban. Azután az adminisztrátor úr lépett az
                  úrhölgyhöz, s bizalmasan megfogva annak kezét, meghatott hangon biztosítá, hogy ha
                  egyszer fájdalmai oly nagyok lesznek, hogy azokat többé nem bírja elviselni,
                  emlékezzék rá, hogy van a háznak egy hű barátja, ki mindezen fájdalmakban híven
                  osztozik.</p>
               <p>Ezzel aztán vissza kellett volna vonulnia a tízes küldöttségnek.</p>
               <p>Ámde ha a ház leszakadt volna is, meg nem akadályozandá Zebulont, hogy réshez
                  jutván, ő is előre ne furakodjék, s el ne mondja azt, ami a szívét nyomja s amit a
                  többiek elmondani elfelejtettek.</p>
               <p>- Nagysagozs asszonyom. Ezerszer sajnalok, hogy nem lehetem szerencsis, temetisen
                  jelen lehetni.</p>
               <p>- Nem szerencse az, Zebulon! - súgá a koadjutor úr a szónok fülébe.</p>
               <p>Az nem hallgatott az észrevételre, bizton folytatá:</p>
               <p>- Útközben elakadtam. Sajnalok csak aztat nagyon, hogy olyan dicső férfiunak
                  könyeimel nem adakozhatam. Is ha én letem volna nagysagozs aszony, mikor infamis
                  cudar papa - azt a harmadik irtem - tartotta azt a blaszfémikus imadsagot: nem
                  tudok, hogy torkaba bele nem fojtotam volna <hi>anak</hi>.</p>
               <p>A koadjutor egyet rántott Zebulon bekecse szárnyán, mire Zebulon gondolva, hogy
                  már megint a grammatika ellen vétett, helyreigazítá magát:</p>
               <p>- Neki.</p>
               <p>A nemes harag sokkal jobban eltöltötte szívét, mintsem azt vissza bírta volna
                  tartóztatni.</p>
               <p>- De ne filjen, nagysagozs aszony: meglesz neki büntetise anak; papnak, gonosznak.
                  Fogunk ütet elcsapatni parokiábul, mehet peregrinusnak; nem elig - vitetünk ad
                  audiendum verbum, lesz neki tömlöc ilete hoszuig, ot maj megtanul imadkozni, ha
                  mig edig meg nem tanulta. Maj adminisztrátor ural adunk mink neki keten! Tesik
                  megvigasztalni magat.</p>
               <p>A szép halavány úrhölgy e szavak alatt fölemelé nagy, beszédes szemeit, s nem
                  Zebulonra, hanem Rideghváryra tekinte velük, és nézett rá oly hosszasan, merően,
                  hogy az nem bírta kiállani tekintetét.</p>
               <p>Szerencsére a koadjutor úr akkorát rántott Zebulon bekecsén, hogy annak a
                  vitézkötés elszoritá a nyeldeklőjét, s torkán akadt a további beszéd; arra az
                  úrhölgy meghajtá magát, s belső szobája felé távozott, s így vége lett a további
                  beszédnek.</p>
               <p>Zebulon diadalmas arccal tekinte szét küldött-társain; érzé, hogy a búcsúzás
                  oroszlánrésze neki jutott.</p>
               <p>- Hatalmasan megvigasztaltad a nagyságos asszonyt, Zebulon! - szólt a koadjutor, a
                  derék úr vállait megveregetve.</p>
               <p>- Remek szavakat méltóztatott főtisztelendőséged ismét előadni - szólt Rideghváry
                  a főlelkipásztorhoz.</p>
               <p>- De méltóságod vigaszszava mindazoknál több malaszttal bírt - adá vissza a bókot
                  a főtisztelendő úr.</p>
               <p>- No mar csak olyan szipen versben beszilni senki se nem tud, mint nagytiszteletü
                  úr - mondta a maga részéről Tallérossy Zebulon az espereshez.</p>
               <p>Mikor aztán az ajtón kívül érve, a hosszú lépcsőn aláballagtak, azt mondá a
                  koadjutor úr az adminisztrátornak:</p>
               <p>- Ejnye, de nagy barom ez a Zebulon!</p>
               <p>Az adminisztrátor úr pedig azt mondá a koadjutornak:</p>
               <p>- Soha életemben unalmasabb szószaporítót nem láttam ennél a vén papnál.</p>
               <p>A főtisztelendő úr így súgott az espereshez:</p>
               <p>- Őméltósága azt hiszi már, hogy itt már neki csak osztozni kell a gazdag
                  özveggyel.</p>
               <p>Zebulon pedig azt rebegé a hozzá legközelebb állónak:</p>
               <p>- De csak ez az esperes ne versifikalna olyankor, mikor az nem ilik a szomorú
                  alkalomhoz.</p>
               <p>Félóra múlva egyik hintó a másik után verte fel a port a nemesdombi kastélytól
                  minden irányban tovavezető országutakon, míg mindannyit elfedte a tájra leszálló
                  lomha, szürke téli köd.</p>
               
            </div>
            <div type="chapter">
               <head>KÉT JÓ BARÁT</head>
               <p>Egy egész roppant nagy terem csupa tiszta malachitból! A falak mint a kővé vált
                  zöld bársony. A karcsú, zöld pillérek egyetlen darab drágakőből kifaragva, mintha
                  lehántott zöld pálmafák tartanák a boltozatot. Az oszlopok körül a mélyedésekben
                  keleti növények csoportozatai, mik közül egy virító agavé emeli magasra száz év
                  várta virágbokrétáját, míg túloldalról fejedelmi hontársa, a szágópálma nyújtja
                  felé ujjas leveleit, miknek egy-egy szárnya a fél termet átéri.</p>
               <p>A terem boltozatáról, mint a cseppkőbarlang padmalyáról csüngnek alá szeszélyesen
                  csoportosított, óriási üvegprizmák, s a közéjük rejtett lámpák azokon át vetnek
                  alá ezerszínű világot, mint egy összetört szivárvány.</p>
               <p>A középen áll egy óriási akvárium, két öl átmérőjű, egyetlen darabban öntött
                  üvegmedence, melynek zöld tengervizében úszkálnak a tengerfenék csodás és ijesztő,
                  szeszélyes és furcsa alakjai. Kalapácsfejű, fűrészorrú, legyezőfülű,
                  kulacstermetű, kígyóderekú halak; míg az üvegfalak oldalaihoz ragadva s nemes
                  korallok ágain terjengve egész élő pompájukban a délszaki tengerek kagylói, csigái
                  láthatók, miket csak holt héjaik után ismernek a múzeumok. A medence közepéből
                  alabástrom triton emelkedik ki, melynek szájához emelt csigatülkéből karvastagon
                  lövell fel a világoszöld szökőkútsugár. A legdrágább illatszer az, valódi
                  kölnivíz, mely - amint a medence gömbölyű üvegfedelére visszahull s onnan
                  alácsorog - úgy tetszik, mintha a tenger csodái mind ez illatnedv árjában
                  förödnének.</p>
               <p>És ezt az egész medencét egy alulról átható fényáramlat világítja keresztül,
                  valami álom látta, tündéries színt adva az egész teremnek, melyben hókeblű,
                  tajtékvállú tündérek járkálnak, mint a mesevilág tengeristennőinek tüneményes
                  palotáiban, az átlátszó víz fenekén.</p>
               <p>Mert tündérei is vannak e teremnek, kik egymást keresik, kik egymásra hajolnak,
                  suttognak, néma pillantásokat váltanak, mint tündérek szoktak, akiket csak az hall
                  meg, akinek lelke nyitva nem mondott, de mégis hozzá intézett szavak iránt.</p>
               <p>E bűvös terem egyik boltívéből ismét egy másik terembe látni, s az után végig öt,
                  hat, tíz, ki tudná megszámlálni, hány termen keresztül, és azok mind vakító
                  fényben ragyognak; ahány, annyi színű márvány, arannyal, ezüsttel, selyemmel,
                  bársonnyal ékítve és végtül végighullámozva deli hölgyektől, kiken ragyog drágakő
                  és drága testi szépség. Ha végignézte őket a halandó, s elbámult a kövek királyán,
                  a gyémánton, melyet a trónok legszebbike, a hullámzó hölgykebel ringat, tán azon
                  gondolatra is jöhet, hogy itt a trón még drágább, mint a király!</p>
               <p>De csitt! Valahogy ki ne mondja ezt, ha gondolta!</p>
               <p>Ez a tündérpalota, tenger alatti grottájával, föld feletti tündéreivel, a
                  brazíliai őserdők illatával, a délszaki esték melegével: a szentpétervári
                  “márványpalota”, és odakinn huszonkét fok a hideg.</p>
               <p>A deli hölgyek csoportjai közt ott ragyognak az erősebb nem képviselői is. Itt
                  csak aranyos egyenruhákat látni s a diplomaták hímzett öltönyeit; rendjeleket a
                  világ minden országából s független bojárok pompás nemzeti öltözeteit. S ha
                  itt-ott elvegyül közöttük egy-egy sötéten hagyott alak is, egyszerű, fekete
                  frakkban, fehér mellénnyel és nyakkendővel, arról mindenki tudja, hogy az valami
                  követségi titkár.</p>
               <p>Hanem azért megesik, hogy egy ilyen egyszerű fekete frakk viselőjének a hölgyek
                  jobban szemébe néznek, mintha egész melle ki volna rakva érdemkeresztekkel. Van
                  ott egy olyan.</p>
               <p>Szép, méltóságteljes arc, az ifjúkor teljében, az érzületnek még szűzies
                  virághamvával minden vonásain. Szemeivel, mik nagyok és kékek, sötét, hosszú
                  pilláktól árnyazva, egy hajadon is hódítani indulhatna, míg nemes arcéle, gyönyörű
                  metszésű ajkai a korát megelőzött férfit hirdetik benne. Termete karcsú, de
                  ruganyos és izomtelt.</p>
               <p>A szép ifjú, dacára az egyszerű, fekete frakknak, nem marad felfedezetlenül.</p>
               <p>Egy fényes, katonai egyenruhás úr, melle gyémántos rendjelekkel rakva, selyem
                  derékszalag a vállától csípőjéig kötve, megszólítja őt, kezet szorít vele, és
                  aztán karja alá ölti kezét.</p>
               <p>Az előkelő úr ismerte jól az idegen ifjú édesatyját, kivel Bécsben sokszor volt
                  együtt az udvarnál. Igen derék és nagyra becsült férfinak tartja az apát. Fiának
                  még fényesebb pályát jósol. És végre tudatja vele, hogy legyen készen rá,
                  miszerint a nagyhercegnőnek bemutattassék.</p>
               <p>Aztán vitte magával.</p>
               <p>Valóban szédítő helyzet.</p>
               <p>Egy ifjúnak, aki még senki és semmi, még csak egyenruhája sincs, ezernyi fényes és
                  hatalmas urai előtt egy idegen országnak, megállani azon óriási birodalom egyik
                  legszebb és legmagasabb hölgyével szemben, s felelni annak kérdéseire, miket előre
                  nem sejthet, és talán lekötelező fejedelmi szavakat viszonozni, eltalált
                  hódolattal.</p>
               <p>A fiatalember kiállta a próbát. És azután még több próbát is kiállt. Táncvigalom
                  kezdődött. Előkelő hölgyek, bájos tündérek lejtettek karján; mind egy-egy modellje
                  a sokszerű szépségnek. A szép Alekszandra hercegnő, egyetlen leánya egy moszkvai
                  gazdag főnemesnek, egy tökéletes szépség, hajfürtökkel, minőket fodorított
                  napsugarakhoz hasonlítanak, epedő kék szemekkel, rózsás arccal, már kétszer
                  lejtette vele körül a nagy termet, s midőn harmadszor is helyéhez ért, jelt adott
                  titkos kézszorítással, hogy még egyszer; s háromszor lejtették körül a nagytermet,
                  ami nagy feladat, nemigen szokták megtenni, csak bravúrból - vagy szerelemből.</p>
               <p>Az ifjú üdvözölte táncosnéját, és odábbment. Nem volt sem fáradt, sem kábult.</p>
               <p>Igézet járt vele.</p>
               <p>S ez az igézet abban az ő szenvedélytelen tekintetében rejlett.</p>
               <p>Nem látszott rajta, hogy valami meghatná. Nem fogta el a fejedelmi pompa, nem
                  kapta el a kitüntetés, nem szédíték el a szép szemek, nem ittasíták meg édes
                  szavak, titkos kézszorítások.</p>
               <p>Minden vonása azt mondta, hogy az, ami itt körülötte történik, őt nem érdekli. S
                  ez oly mondhatlan varázst ad a férfiarcnak.</p>
               <p>Mikor tizenkét óra után a termek valamennyi zenekara a himnuszt kezdte rá, jeléül
                  annak, hogy a nagyhercegnő termeibe vonul vissza, a fekete frakkos ifjú ember a
                  malachit terembe sietett.</p>
               <p>Egy veres egyenruhás palotaszolga nagy ezüsttálcán frissítőket kínált, az ifjú
                  felvett egy poharat valami fehér itallal. Hanem abban a percben valaki lenyomta
                  hátulról a kezét, s azt mondta neki:</p>
               <p>- Ej, ne idd azt!</p>
               <p>Az ifjú visszafordult, s először jött önkéntelen mosoly az arcára.</p>
               <p>- Ah, te vagy az, Leonin?</p>
               <p>Leonin fiatal testőrtiszt volt, feszes egyenruhában; egészséges, telt arcú ifjú
                  alak, pompás, fölkunkorított szőke bajusszal és arcszakállal és sűrű, szőke
                  szemöldökkel, amikhez jól illettek határozott tekintetű, élénk, szürke szemei.</p>
               <p>- Már azt hittem, ott veszesz a táncteremben! - szólt barátságos
                  szemrehányással.</p>
               <p>- Menyasszonyoddal táncoltam. Nem láttad? Gyönyörű hölgy.</p>
               <p>- Gyönyörű, gyönyörű. Hanem mit ér nekem az egész komédia, addig el nem vehetem,
                  míg nagykorú nem leszek, míg vállrózsát nem kapok, s addig éppen két esztendő van,
                  s addig az ember nem él meg csupa leánynézésből. Gyere már innen!</p>
               <p>Az idegen ifjú vonakodott.</p>
               <p>- Nem tudom, illik-e ily korán?</p>
               <p>- Hiszen hallod már, hogy a himnuszt trombitálják! Aztán mi a hátulsó kapun
                  szökünk ki, ott vár a szánkóm meg a bundáim. Csak nem fogadkoztál valami
                  viaszbábbal odabenn?</p>
               <p>- De, nekem úgy tetszik, F... hercegnőnek, akinek az udvarmester szintén
                  bemutatott, alighanem tartozom egy quadrille-al.</p>
               <p>- Ugyan ne kezdj vele semmit! Az bolonddá tesz téged is, mint mást. Nem ér semmit
                  ez az egész komédia. Itt bemutatják a szép vállaikat, s aztán azt akarják, hogy ha
                  az ember egy szép leányra ránéz, azt mindjárt vegye el; ha pedig asszonyra nézett,
                  annak legyen bolondja. Ez a sok alabástrom nyak és kebel, ez a sok hozzád simuló
                  szilfid, ezek a szemedbe mosolygó szemek mindmegannyi ördögi kérdések angyaloktól,
                  felelet nélkül. Gyerünk oda, ahol feleletet is adnak.</p>
               <p>- Hová akarsz vinni?</p>
               <p>- Hová? A pokolba! Félsz odajönni velem?</p>
               <p>- Nem én.</p>
               <p>- Hát a mennyországba? Félsz velem jönni?</p>
               <p>- Azt sem bánom.</p>
               <p>- Hát ha elviszlek innen a Kammenoi osztrov szigetre, egy piszkos, bűzös
                  pálinkacsapszékbe, ahol most a matrózok tartanak bált? Oda eljössz-e velem?</p>
               <p>- Az is mindegy.</p>
               <p>- No, hát akkor szeretlek!</p>
               <p>Leonin megölelte az idegen ifjút, s megcsókolta az arcát, aztán vonta magával
                  kifelé az ismerős mellékajtókon és lépcsőkön, ki a márványpalotából; onnan a
                  könnyű báli öltözetben szökve futottak a Néva partján várakozó szánkójukig; ott
                  beburkolóztak bundájukba, s perc múlva csörtetve vágtatott velök a két jó
                  volhíniai mén végig a Néva jegén.</p>
               <p>Ez a két fiatalember Ramiroff Leonin, fiatal orosz nemes, és az a másik - Baradlay
                  legidősb fia: Ödön.</p>
               <p>Amint a szán a hold világította palotasorok előtt végigsiklott, Ödön azt mondá
                  barátjának:</p>
               <p>- Te! Nekem úgy tetszik, hogy nem errefelé van Kammenoi osztrov.</p>
               <p>- Hiszen nem is oda megyünk - felelte neki Leonin.</p>
               <p>- Hát mért mondtad azt?</p>
               <p>- Azért, hogy ha valaki a malachit teremben nagyon hegyezi a füleit arra, hogy mit
                  beszélünk, halljon valami mást.</p>
               <p>- Eszerint hová megyünk most?</p>
               <p>- Látod, hogy a Petrovszkoi proszpekten vagyunk. Egyenesen a Petrovszkoi
                  szigetbe.</p>
               <p>- Te, hiszen nincs ott más kapnivaló, mint kendergyárak és cukorfőzők.</p>
               <p>- Igazad van. Majd valamelyik cukorfőzőt látogatjuk meg.</p>
               <p>- Hát nem bánom - szólt Ödön, s bundájába takarózva hanyatt veté magát az ülésben.
                  Talán el is aludt.</p>
               <p>Félóra telt bele, míg a szán ismét átszelve a Néva jegét, egy hosszú park végét
                  elzáró veres épület előtt megállt.</p>
               <p>Leonin felrázta bajtársát fektéből.</p>
               <p>- Helyben vagyunk.</p>
               <p>A hosszú épületnek minden ablaka ki volt világítva, s a folyosóra belépőt azon
                  kellemetlen szag fogadta, mely a cukorgyárak sajátja ugyan, de mindenhez hasonlít,
                  csak a cukorillathoz nem.</p>
               <p>A kapu alatt volt egy kis mellékajtó, azon belépett a két ifjú. Egy simára
                  borotvált arcú, jól táplált gentleman lépett eléjük, azt kérdezve tőlük franciául:
                  mit akarnak.</p>
               <p>- A cukorgyárt megnézni - felelé Leonin.</p>
               <p>- Csak a gyárt vagy a rafinériát is? - kérdé a francia.</p>
               <p>- Csak a rafinériát - súgá neki Leonin, s egy bankjegyet nyomott kezébe, mit a
                  francia szétterjesztve, figyelmesen megvizsgált; százrubeles volt; az mondta rá:
                  “bien”, s zsebébe tette.</p>
               <p>- Ez a másik úr is oda jön? - kérdé Ödönre mutatva.</p>
               <p>- Hát természetesen - felelt Leonin. - Adj neki száz rubelt, Ödön! Ez a belépti
                  díj. Nem bánod meg.</p>
               <p>Ödön nem szólt ellen. Odaadta a száz rubelt.</p>
               <p>A monsieur azután elkezdte őket vezetni végig a folyosókon, egy-egy nyitott
                  ajtóból izzó fény, fojtó bűz, siketítő gépzuhogás, gőzsüvöltés hangzott elő. Oda
                  ők nem mentek be, hanem végül, amint egy alacsony vasajtóhoz értek, ott annak egy
                  rugóját megnyomva, felnyitá azt előttük a vezető, s azután bebocsátá őket egy
                  félig világított folyosóra, rájuk bízva, hogy most már csak menjenek hát előre, ők
                  tudják már, hová.</p>
               <p>Leonin Ödön karja alá ölté kezét, és vezette tovább, mint aki itt már járatos; egy
                  csigalépcső következett; azon leszálltak, és amint mélyebbre haladtak, Ödönnek úgy
                  tetszék, mintha a gépzuhogást, gőzfütyülést valami más hang váltaná fel; hasonló a
                  dobveréshez és fúvóhangszerek elfojtott zenéjéhez.</p>
               <p>A csigalépcső alján egy vénasszony ült egy asztalnál, divatos öltözetben.</p>
               <p>Leonin annak egy imperiált adott.</p>
               <p>- Nyitva-e a páholyom? - kérdé a hajlott korú asszonyságtól. Az bókot csinált és
                  mosolygott.</p>
               <p>Azzal Leonin egy sor szőnyegajtó közül kiválasztva a magáét, azt Ödön előtt
                  felnyitá; azon belől még egy ajtót nyitott fel, s ott Ödön egy páholyban találta
                  magát, melynek eleje rézsodronyzattal volt elrácsozva.</p>
               <p>Most már világosan hallá a zenét.</p>
               <p>- Hisz ez színház vagy cirkusz! - szólt Leoninhoz. S amint a rácsozaton kitekinte,
                  azt mondá: - Vagy gőzfürdő.</p>
               <p>Leonin nevetett.</p>
               <p>- Ahogy akarod. - S azzal levetve magát egy kerevetre, kezébe vette a páholy
                  támlányára tett nyomtatott lapot. Formaszerű program volt. Együtt olvasták
                  Ödönnel.</p>
               <p>- “I. szám. Don Juan au sérail.” Ez igen jó tréfa. Kár, hogy már elszalasztottuk.
                  “Tableaux vivants.” Ez unalmas história. “Les bayadères du khan Almollah.” Ez
                  nagyon tréfás dolog; már egyszer láttam. “La lutte des amazones.” “Le rêve
                  d’Ariadne.” Ez valami gyönyörű. Nem tudom, olyan kedvénél lesz-e Persida, mint
                  szokott.</p>
               <p>A páholyajtón egy bizalmas alak tekinte be: pincér volt.</p>
               <p>- Teríts nekünk itten asztalt, fiú! - parancsolá Leonin.</p>
               <p>- Hányra?</p>
               <p>- Háromra.</p>
               <p>- Ki a harmadik? - kérdé Ödön.</p>
               <p>- Majd meglátod.</p>
               <p>A garszon megterített; felhordott sültet, süteményt, jégmedencében
                  pezsgőspalackokat, s magukra hagyta az urakat. Utána bezárta a páholy ajtaját
                  Leonin.</p>
               <p>- Te! Ez furcsa egy cukorrafinéria itten - mondta Ödön, egy tekintetet vetve a
                  sodronyrecén keresztül.</p>
               <p>Leonin nevetett.</p>
               <p>- Tehát te azt hitted, hogy mi csak szent énekeket tudunk énekelni?</p>
               <p>- De itt a kormány tulajdon épületében ilyen intézmény!</p>
               <p>Leonin mosolyogva inte neki, hogy ne beszéljenek arról.</p>
               <p>- Nem féltek, hogy felfedeznek benneteket?</p>
               <p>- Mindnyájunkat Szibériába küldenének.</p>
               <p>- A zenészek nem árulnak-e el?</p>
               <p>- Azok vakok. Egy egész zenekar vak muzsikusokból. De ne ügyelj oda. Öreg urak
                  mulatsága ez. Ránk egyéb vár.</p>
               <p>Leonin kettőt koccantott a szomszéd páholy közfalára, mire túlról viszonozva lőn a
                  jel, és arra nehány pillanat múlva az oldalfal közepén kétfelé nyílt, s belépett
                  rajta egy hölgy.</p>
               <p>Az ezeregy éji mesék egyik bűbájos alakja; hosszú, bokáig érő perzsa kaftánkában,
                  mely szorosan simult telt idomaihoz, karcsú derekát arannyal áttört öv szorítá,
                  keblét föl nyakáig gyöngyfüzérek fedték, a kaftán hosszan lelógó ujjai elöl
                  felhasítva, s csak a váll hegyén tartva össze, végig láttatni engedték a
                  legremekebb karokat, minőkről szobrász álmodott valaha. Arca a kaukázi nemes
                  jelleg, a legtökéletesb tojásdad, finom metszésű orr, élveteg ajkak, hosszú,
                  holdgömbölyű szemöldök és a legfeketébb égető szemek; fejét nem ékíti semmi,
                  csupán két sarkig érő hajfonadék királyi dísze.</p>
               <p>A hölgy bámulva áll meg a falnyílás között.</p>
               <p>- Te nem vagy egyedül?</p>
               <p>- Csak jer be, Jéza! - szól Leonin. - Ez a gyerek itt az én lelkemnek a fele: te
                  meg a másik fele.</p>
               <p>Azzal hirtelen két karjával egy öleléssel egymáshoz szorítá mind a kettőt: Ödönt
                  és a cserkesz leányt, s azután kacagva ülteté le mind a kettőt egymás mellé egy
                  másik kerevetre. Ő maga szemközt telepedett le.</p>
               <p>- Hát nézz ide, Ödön! Ugye, ez valami más, mint azok a hideg szépségek odafenn?
                  Hát nem jobb-e itt a pokolban?</p>
               <p>Jéza bámuló tartózkodással nézett Ödönre, ki egykedvűen tekinte végig bájain.</p>
               <p>- Hát láttál-e valahol ilyen szemeket? Ilyen szájat, melynek millió változata van;
                  ha duzzog, ha mosolyg, ha csábít, ha kacag, ha kér, ha gúnyol; és egyik bűvösebb,
                  mint a másik.</p>
               <p>- El akarsz adni? - kérdé a cserkesz leány.</p>
               <p>- Egy új világot teremtsen, aki tőlem megvesz! Hanem ha belészeretsz abba, aki
                  nekem kebelbarátom, testvérem, annak odaadlak ingyen.</p>
               <p>Jéza meghúzta magát a kerevet szegletén, ahol Ödön ült, s lesüté szemeit, és két
                  kezét leereszté ölébe.</p>
               <p>- Már az igaz, hogy átkozott állatszelídítő lett volna belőled, Ödön - szólt
                  Leonin, a cserkesz leány egyik piros topánkás, pici lábát két tenyerébe fogva. -
                  Ez a leány máskor vad, szilaj, fecsegő, szeszélyes; s amint te ránézesz azokkal a
                  megverő “malocchiok”-kal, megjuhászodva ül előtted, mint a novicek a Szmolna
                  kolostorban, Isten bűnül ne vegye nekik. El vagy te veszve, Jéza! Látod: azok a
                  szép fenevadak, akiket úgy hínak, hogy asszony, mind úgy elnémulnak, mikor ez az
                  oroszlányszelídítő rájuk néz.</p>
               <p>A cserkesz leány felvetette fejét, s csak azért is szeme közé nézett Ödönnek. És
                  amint szeme közé nézett, elpirult.</p>
               <p>Talán először azóta, hogy a jekatyerinogradi rabvásárló övszalagját
                  kettévágta.</p>
               <p>- Lássunk a pohárhoz, gyermekek! - szólt Leonin, s a nagy osztó késsel leütötte a
                  nyakát egy pezsgőspalacknak; teletöltött három poharat, kettőt Ödönnek és Jézának
                  nyújtott; azok félig üríték karcsú poharaikat - akkor megcserélte a két kelyhet, s
                  ismét habzásig tölté azokat Leonin. - Fenékig! Így ni! Mármost megittátok egymás
                  szerelmét.</p>
               <p>A bor csakugyan megoldá a varázslatot, s Jézának azután jókedve lett. Künn a
                  teremben hangzott mindenféle zene, ő pedig dalolt hozzá.</p>
               <p>Ödöntől nagy bók volt Jézára nézve, hogy háttal ült a páholy rácsozatának, s
                  egyszer sem fordult meg, hogy a künn látható “pièce”-eket nézze, míg Leonin minden
                  új számnál kitekintett a rácsozaton, s megtette rájuk a maga csintalan
                  észrevételeit.</p>
               <p>Jéza sok bort ivott, nehéz lett a feje. Végignyúlt a kereveten, s fejét Ödön ölébe
                  fekteté, míg egymásra tett lábait Leonin térdeire nyugtatá.</p>
               <p>Ödön azután megsimogatá az ölébe tett selyemfürtös fejet; ahogy szokás
                  megsimogatni egy szép kutyának a fejét.</p>
               <p>- Hát neked ma nincs számod? - kérdé Jézától Leonin.</p>
               <p>- Nincs. Ma egészen szabad vagyok.</p>
               <p>- Látod, pedig az én édesem kedvéért adhatnál elő valamit.</p>
               <p>Erre Jéza felpattant fektéből.</p>
               <p>- Ha ő akarja? - szólt kérdő, kínáló tekintetet lopva Ödönre.</p>
               <p>- Mit? - kérdé Ödön.</p>
               <p>- Ahán! Hiszen nem tudod. Jéza lovarművésznő. Elragadó művésznő a lovon. Máskor az
                  ő előadása marad legutoljára. Válassz valamit début-szerepei közül.</p>
               <p>- De hisz én nem ismerem madame repertoárját.</p>
               <p>- Barbár! Jéza repertoárját nem ismerni! Pedig már fél év óta lakol civilizált
                  országban. Tehát elszámlálom remek szerepeit. “La reine Amalasunthe.” - “La
                  diablesse.” - “Étoile qui file.” - “La bayadère.” - “La nymphe triomphante.” -
                  “Diane qui chasse Actaeon.” - “Mazeppa.”</p>
               <p>Az utolsónál közbekiáltott a cserkesz hölgy:</p>
               <p>- Az nincs közötte! Ah, az nincs közötte.</p>
               <p>- Ödön, ne hagyd magad kijátszani! Válaszd az...</p>
               <p>Jéza felszökött helyéről, s kezével betapasztá Leonin száját, s nem engedte neki
                  kimondani.</p>
               <p>Leonin küzdött vele, hogy a száját kiszabadítsa e vesztegzárlat alól.</p>
               <p>Ödön végét veté a tusának, s kimondá a választást:</p>
               <p>- Mazeppa.</p>
               <p>Jéza erre durcásan fordult el mind a kettőjüktől, s fél vállal a páholy falához
                  támaszkodott.</p>
               <p>Leonin diadalmaskodott.</p>
               <p>- Nekem sohasem akartad megfogadni. Mondtam, hogy lesz egy nap, amikor
                  kényszeríteni foglak rá.</p>
               <p>A hölgy egy izzó tekintetet vete Ödönre, s azzal hevülten rebegé:</p>
               <p>- Jó. Meglesz.</p>
               <p>S mint a tünemény, elsuhant a páholyfal nyílásai között. A nyílás összezáródott
                  utána.</p>
               <p>Benn a zene elhallgatott, valami jelenetnek vége volt. Ödön csak most kezdé a
                  rostélyon át figyelmesen vizsgálni a színtért.</p>
               <p>Egy harmincölnyi átmérőjű, boltozatos üreg volt az, melyet egy végig rostéllyal
                  fedett páholysor fogott félkörben körül. Közönség nem volt látható, csupán a
                  rostélyok közül átszűrődött szivarfüst tanúsítá, hogy ott emberek laknak. A félkör
                  szelvényét mitológiai képekkel díszített függönyök képezték, oldalajtókkal.</p>
               <p>Ezt a tágas amfiteátrumot itt a cukorfőzde alatt a kormány tulajdonképpen
                  rezervoárnak építtette a melasz számára; hanem valami élelmes francia Elíziumot
                  csinált belőle, s ott hatósági engedély nélkül előadásokat rendez a szabad
                  művészetekből, mikben a fővárosi aranyfiatalság - ideértve a még aranyabb
                  öregurakat is - száz rubel belépti díj mellett szokta magát mulatni.</p>
               <p>Alkalmasint van erről elég tudomása a rendőrségnek is; azonban meglehet, hogy az
                  impresszárió ismeri azokat a kenőcsöket, amik Árgus szemeit lecsukják; vagy pedig
                  attól lehet tartani, hogy amely órában a rendőrség elhatározza a szigorú kutatást,
                  abban az órában egy negyeddel hamarább a kérdéses cukorgyár egész a “rafinériáig”
                  leég. Aztán meg nem is csinálnak ott sem hamis pénzt, sem politikai komplottot,
                  amit érdemes volna üldözni a rendőrségnek; hát csak hagyják. Tout comme chez
                  nous.</p>
               <p>Nehány perc múlva, hogy Jéza elhagyta az úrfiak páholyát, egészen üres volt a
                  színtér; csupán két török ruhás szerecsen nőcseléd foglalkozott a porond
                  elegyengetésével; annak előjeléül, hogy most lóháton fognak valamit
                  produkálni.</p>
               <p>Leonin páholyajtaján kopogtatott valaki, Leonin felnyitotta azt.</p>
               <p>A garszon volt ott, levelet hozott egy ezüsttálcán.</p>
               <p>- Mit hoztál?</p>
               <p>- Egy levelet a másik seigneurnek.</p>
               <p>- Hogy jön az ide?</p>
               <p>- Egy futár hozta per expresse, kinek utasítása van azt az urat ott ahol és rögtön
                  felkeresni.</p>
               <p>- Adj a futárnak fél imperiált, aztán takarodjék.</p>
               <p>Leonin elvette a levelet, s megforgatta. Nőírás és fekete pecsét.</p>
               <p>- Nesze: billet doux - szólt odanyújtva a levelet Ödönnek. N... hercegasszony
                  jelenti, hogy amiért a quadrille-ra meg nem jelentél, arsenicumot vesz.</p>
               <p>Azután a rács felé fordult, s lornyonját vevé, nehogy egy pillanatot elmulasszon
                  Jéza Mazeppa-jelenetéből. Csak úgy beszélt hátra Ödönnek:</p>
               <p>- Látod: dacára a titkolózásomnak, mégis utánunk akadtak. Az asszonyok rendőrsége
                  ezerszemű. Gond van nálunk mindenkire.</p>
               <p>A nyitány megkezdődött. A vak zenészek egy csengettyűjelzésre elkezdték a
                  Mazeppa-galoppot; a függönyök mögött hangzott a kutyák ugatása, mik farkasok
                  gyanánt fogják üldözni a lovához kötözött Mazeppát, s az ingerlő ostorcsattanások,
                  mik a paripát még szilajabbá tegyék. Leonin egészen oda figyelt.</p>
               <p>Most hangzott a lódobogás, vad robaj, állatüvöltés s egy hurráordítás a
                  sodronyrácsozatok mögül.</p>
               <p>- Ah! Pokoli szép! - kiálta Leonin. - Nézd! Nézd, Ödön! Látod-e?</p>
               <p>S amint egy percre hátrakapta fejét barátja felé, mit látott?</p>
               <p>Ödön jobbjával eltakarta szemeit, és sírt; baljában volt a felbontott levél.</p>
               <p>- Hát te mit csinálsz? - kérdé Leonin ijedten.</p>
               <p>Ödön szótlanul nyújtá neki a levelet. Leonin olvasá a franciául írt sorokat:</p>
               <p>“Atyád meghalt. Jöjj azonnal! Szerető anyád, Mária.”</p>
               <p>Leoninnál az első érzés bosszúság volt.</p>
               <p>- Mindjárt agyonütöm azt az ostoba futárt, aki ezt a levelet utánad hozta! Már nem
                  tudta reggelig halasztani?</p>
               <p>Ödön azonban szótlanul felállt, s elhagyta a páholyt. Leonin utána ment.</p>
               <p>- Szegény fiú! - szólt, barátja kezét megragadva. - Milyen mal ... propos jött ez
                  a levél!</p>
               <p>- Bocsáss! - szólt Ödön. - Megyek haza.</p>
               <p>- Hiszen én is veled megyek. Nézheti felőlem most már Mazeppát, akinek tetszik.
                  Megfogadtuk, hogy együtt megyünk a pokolba, mennyországba - és haza. Veled
                  megyek.</p>
               <p>- De én hazamegyek, Magyarországba.</p>
               <p>Leonin visszadöbbent.</p>
               <p>- Ah! Magyarországba!</p>
               <p>- Az anyám kívánja - szólt Ödön keserűség parancsolta rövidséggel.</p>
               <p>- És mikor?</p>
               <p>- Rögtön.</p>
               <p>Leonin bámulva rázta a fejét.</p>
               <p>- Bohóság! Hiszen megfagysz! Huszonkét fok hideg a városban, a pusztán legalább
                  huszonöt. Szmolenszk és Moszkva közt járhatatlanok az utak; akkora havak estek.
                  Nem utazik Oroszországban télen senki, csak a posta meg a kereskedő.</p>
               <p>- Mindegy. Én utazom.</p>
               <p>- Hiszen utazol, amikor lehet. Anyád sem értette azt úgy, hogy menj neki a
                  lehetetlennek. Otthon nem tudják azt, mi az utazás orosz vízkereszt idején
                  Szentpétervártól a Kárpátokig. Utazol, ha út lesz.</p>
               <p>- Nem, Leonin - szólt Ödön fásultan -, minden óra, amit nem az úton töltenék e
                  levél után, szemrehányás volna nekem. Nem értesz te engem.</p>
               <p>- Jó, menjünk a lakásodra.</p>
               <p>A két ifjú azon tekervényes úton, melyen jött, ismét visszatért szánkájához. A
                  kocsis nem volt még annyira pálinkarészeg, hogy haza ne talált volna velök.</p>
               <p>Amint Ödön szállására értek, Ödön azonnal rendeletet adott álmából felocsúdott
                  inasának. hogy málházza össze bőröndjét, s fizesse ki tartozásait. Úgy sietett,
                  hogy inasa helyett maga rakott tüzet a kandallóba.</p>
               <p>Leonin egy karszékbe vetette magát, s ott nézte, Ödön mit csinál.</p>
               <p>- Tehát csakugyan komolyan elkészülsz?</p>
               <p>- Bizonnyal.</p>
               <p>- Hibázol. Életpályádra döntő befolyással lesz ez elhamarkodás. Itt olyan jól
                  indultál már. Mindenki megismert. Sokat várnak tőled.</p>
               <p>- Az mind kárba vesz.</p>
               <p>- Pedig bizonyosan tudom, hogy jövő pénteken a cárnak is be akarnak mutatni. A cár
                  maga kívánta legkegyelmesebben.</p>
               <p>- De anyám mást parancsolt.</p>
               <p>Ödönnek e néhány szava olyan elhatározó hangon volt mondva, hogy Leoninnak át
                  kellett látni a rábeszélés sikertelenségét. Észrevette, hogy ellenkezése által
                  csak maga ellen ingerli barátját, s még gyanússá teszi magát előtte.</p>
               <p>- Jó, hát ha menni akarsz, eredj. Én is segítek málházni. Mit csomagoljak?</p>
               <p>- Inkább más szívességet tégy velem, ha segíteni akarsz. Eredj el a rendőrségre,
                  és láttamoztasd útlevelemet. A te szavadra talán megteszik e szokatlan órában
                  is.</p>
               <p>- Ó, a rendőrségnél mindig ébren vannak. Sietek. Mihelyt végeztem,
                  visszajövök.</p>
               <p>Nem telt másfél óra belé, hogy Leonin visszakerült.</p>
               <p>- Itt az útleveled.</p>
               <p>Ödön némán megszorítá kezét.</p>
               <p>- Tehát csakugyan komolyan utazni akarsz?</p>
               <p>- Azt már tudod.</p>
               <p>- Nem maradsz itt tovább sem az én barátságomért, sem a cár kegyéért?</p>
               <p>- Nagyra becsülöm mind a kettőt, de anyám kívánsága elébb való.</p>
               <p>- Jó, ez hát kárba veszett. De még egy titkot fedezek fel neked. Menyasszonyom,
                  Alekszandra, halálig szerelmes beléd. Egyetlen leánya náladnál tízszerte gazdagabb
                  főúrnak. Szép is, jó is. De ő nem szeret engem, mert téged szeret. Szemembe
                  mondta. Ha más volna, akiért ezt mondta, megölném. De téged szeretlek, jobban,
                  mint testvéremet, jobban, mint menyasszonyomat. Vedd nőül a menyasszonyomat, és
                  maradj nálunk!...</p>
               <p>Ödön szomorúan tagadásra ingatta fejét.</p>
               <p>- Megyek haza az anyámhoz.</p>
               <p>A fiatal orosz nemes homlokára csapott tenyerével, és kacagott.</p>
               <p>Talán nem is kacagás volt ez?</p>
               <p>Azután nyers modorral odalépett Ödönhöz, s megragadta annak két karját.</p>
               <p>- Tehát csakugyan elhatároztad magadat, hogy útra kelsz Magyarország felé?</p>
               <p>- El.</p>
               <p>- Akkor isten engem úgy segéljen, együtt utazom veled. Egyedül nem bocsátalak.</p>
               <p>Ödön átölelte barátját, és az is őt, és hosszan tarták egymást szíveikhez
                  szorítva. Valóban szerették egymást nagyon.</p>
               <p>Leonin sietett az úti készületeket megtenni. Futárokat küldött előre, kik friss
                  lovakat és kocsist rendeljenek mindenütt számukra; megrakatta utazószánkóját, mit
                  vadászatokon szokott használni, élelmiszerekkel; füstölt hús, hal, rosztopcsin,
                  kétszersült és kaviárdoboz, teakatlan is tűzgerjesztő ládikóba lett csomagolva;
                  beszerzett két jó fehér medvebőr bundát, lábzsákot és nyusztsüveget, magának és
                  barátjának; két jó puskát s két pár drótpisztolyt meg egy-egy görög handzsárt
                  mindegyikük számára; az úton minderre szükség lehet. Egy-egy pár korcsolyát is
                  tett útitáskájukba; ha valahol folyóra akadnak, hogy a zsibbadást kiverjék
                  lábaikból, versenyt fognak korcsolyázni a szánnal. A szán elejét megrakta
                  szivarral, amennyi húsznapi útra elég; s mikor még sötéttel megérkezett a csörgős
                  szánon Ödön lakása elé, ő maga már útra készen állt, s azután diribről-darabra
                  újraöltözteté Ödönt; ő tudta jól, egy oroszországi útra hogyan kell felkészülni
                  télen.</p>
               <p>Biz’ isten: úgy gondoskodott róla, hogy édesanyja se tehette volna jobban.</p>
               <p>A “vasok”, az orosz szán, készen állt már, jó vasalt talpakon álló bivalybőr
                  veretes menedék, elöl bagaria ernyővel, hátul csizmatalp szellentyűkkel ellátva; a
                  három ló befogva, egy középen a kétrudas villába, melynek felső ívére csengettyűk
                  vannak akasztva, a más kettő lógóra; az “imsik” kurta nyelű hosszú ostorával a
                  lovak előtt állt, midőn a két ifjú útra készen lejött Ödön szállásáról. Leonin még
                  egyszer megállítá Ödönt, mielőtt a vasok ernyőjébe bekuporodnának.</p>
               <p>- Tehát csakugyan útra kelsz?</p>
               <p>- Úgy van.</p>
               <p>- Akkor fogadd el tőlem ezt az amulettet. Én is anyámtól kaptam ezt, mikor
                  meghalt. Azt mondta, minden veszélytől megőriz.</p>
               <p>Egy kis gömbölyű kámea volt az, gyöngyházból faragva s aranyba foglalva; Szent
                  György lovagot ábrázolta a sárkánnyal.</p>
               <p>Ödön visszautasítá az ereklyét.</p>
               <p>- Köszönöm, bajtárs, én nem hiszek az ereklyékben. Amikben én bízom: azok az én
                  csillagaim. S az én csillagaim szerető női szemek.</p>
               <p>Leonin megragadta barátja kezét.</p>
               <p>- Vallj meg hát egyet. <hi>Két</hi> szemet látsz-e csillagaid között
                  vagy <hi>négyet</hi>?</p>
               <p>Ödön pillanatig gondolkozott a válaszadáson, azután megszorítá barátja kezét, és
                  válaszolt:</p>
               <p>- Négyet.</p>
               <p>- Jól van - szólt az, s azután maga segíté barátját felülni a vasokba.</p>
               <p>Az imsik meghúzta sorba mind a három lovának az üstökét, megcsókolta a pofájukat,
                  keresztet vetett magára, s azután befészkelte magát a vasok elejébe, s perc múlva
                  repült a szán a főváros hólepte utcáin végig. Reggel volt már, nyolc óra felé az
                  idő, hanem a csillagok még fenn voltak az égen, s az ablaktáblák zárva
                  mindenütt.</p>
               <p>Itt későn virrad.</p>
               <p>Egész Szmolenszkig kevés változatot nyújtott az út. Hideg volt, de tiszta idő. A
                  postaállomásokon gyorsan és pontosan váltották fel lovaikat; éji szállást kaptak
                  mindenütt, és minden kényelmet, ami pénzért valahol megszerezhető.</p>
               <p>Hanem midőn Szmolenszkbe megérkeztek, a postaigazgató figyelmezteté őket, hogy
                  holnapra rossz idő várható, mert estenden mindenünnen csoportostul bevonultak a
                  hollók, varjúk a városba; minden templom teteje tele van velük.</p>
               <p>- Ej, mit tudnak ahhoz a varjúk? - feleltek neki, s reggel utaztak tovább.</p>
               <p>Leonin mondá az imsiknek, hogy Orsáig legjobb lesz a befagyott Dnyeperen
                  végigutazni. Hanem az addig beszélt neki időveszteségről, közbeeső nyomorú
                  pálinkabódékról, ahol megpihenni sem lehet, míg Leonin rá hagyta magát venni, hogy
                  csak maradjanak hát az országúton. Az imsik bizonyosan sajnálta a lovait, amiknek
                  a lábát nagyon rontja a jégen utazás; vagy pedig tán szeretője volt valamelyik
                  csárdás leánya az országúton.</p>
               <p>Szmolenszkről kiindulvást korán reggel oly sűrű volt a köd, hogy alig bírtak
                  kitalálni a városból. Az imsik minden lovára csengettyűt kötött, hogy a szemközt
                  jövők bele ne ütközzenek. A kocsiban ülők nem láttak egyebet a ködben, mint égő
                  szivarjaik végét, mely egyre percegett a nehéz légben, mintha salétrommal volna
                  itatva. Ilyenkor olyan nehéz, fojtó bűze van a ködnek, mintha a beteg föld
                  dögvészes párázatot izzadna magából.</p>
               <p>Szinte dél volt, mire világosodni kezdett. Akkor az eddigi fakó köd elkezdett
                  ragyogni, mintha billió apró kristálytű repkedne a légben, sűrű ezüstfátyollá
                  szövődve, melyen keresztül egy sápadt, fehér tányér látható, sugártalan,
                  melegtelen; az a nap.</p>
               <p>Egyszer aztán rögtön felszakadt a köd, s eléderült a táj. Szép fehérre festett
                  táj, ezüstlapon cukoralakok. A fák az út mellett, a fenyőerdők a távolban egészen
                  beburkolva fehér zúzmarával, a lovaknak minden szál szőre hókristállyal
                  behintve.</p>
               <p>És nehány percig oly melegen kezdett sütni a nap, hogy a bunda lekívánkozott az
                  utazókról.</p>
               <p>E tünemény oka nemsokára meg lett magyarázva. Észak felől nagy gyorsasággal
                  emelkedett valami sötét ködforma; eleinte kétes lila színű, azután mindig jobban
                  barnába, sötétkékbe átváltozó, szélein rongyolt, mélyében tömör, alaktalan - és ez
                  a rém egyre emelkedik a nap elé a sík rónán, a távolhoz mérve ijesztő sebessége
                  kivehető, amint közelít s amint a napot elborítja; az egész táj egyszerre
                  hamvasszürke lesz.</p>
               <p>Leonin kitekint az ernyő alul, s halkan dörmögé társának:</p>
               <p>- No, bajtárs, most megkaptuk a buránát!</p>
               <p>- Mi az a burána?</p>
               <p>- Majd mindjárt megtudod.</p>
               <p>A burána meg szokta azt mondani maga, hogy ő kicsoda.</p>
               <p>Az egész ég egyetlen felhővé alakult, mely jött sebesen gomolyogva, alatta
                  sötétkéknek látszott már az egész róna, s e fekete ég, e sötétkék föld között jött
                  táncolva, keringve egy rettenetes, fehér kísértet, a <hi>hótölcsér</hi>, a jégmezők tüneménye, melynek talapja lenn a földön, feje fenn
                  a felhők között! Az északi “szélmenyasszony”, ki homok helyett hóbul emel oszlopot
                  ég és föld között, s ez őrült keringő oszlop ádáz rohammal nyargal végig a síkon,
                  lerombolva, összetépve, zúzva mindent, mit útjában talál: erdőt, házat, embert,
                  vadállatot.</p>
               <p>Ez a burána.</p>
               <p>- No, fiam. Ha ez megkap bennünket, igazán együtt megyünk égbe, pokolba -
                  haza!</p>
               <p>A három paripa korbács nélkül is vágtatott, ahogy tudott. A távolban látszott egy
                  erdőfolt, az imsik azt iparkodott elérni, mielőtt a burána előkapja őket; nevezte
                  lovait öccsének, bátyjának; biztatta őket Szent Mihállyal és Gergellyel.</p>
               <p>Egyszerre nagyot villámlott.</p>
               <p>Tél közepén, huszonkét fokú hidegben villámlás, mennydörgés! És az első villámot
                  szakadatlanul követte a többi; a megindult mennydörgés meg nem állt többé, úgy
                  látszott, mintha a hótölcsér üstöke szórná magából e lángoló kígyókat, miknek
                  lobbanásánál óriás alakja, mint az apokalipszis csodája ragyogott keresztül,
                  fehéren, iszonyún; uralkodva a vihar rémei között.</p>
               <p>A szél zúgott, üvöltött, fütyült. A három mén nem futott többé. Megállt mind a
                  három, s hasztalan emleget nekik az imsik szenteket és ördögöket, hasztalan a
                  korbácsot is, nem voltak többé helyükből kimozdíthatók.</p>
               <p>Néhány perc múlva aztán nem láttak többet semmit az utazók.</p>
               <p>A burána utolérte őket, s azontúl koromsötét lett körülöttük minden; csak a
                  villámlobbanás kék fénye deríté föl egy-egy pillanatra a nappali éjt.</p>
               <p>Az ádáz szél, mint apróra tört finom port fújta be a vasok minden kis hasadékán az
                  éles, égető havat; a bőrfödelet mintha óriási korbáccsal ütötték volna; egy percre
                  a szánnak minden eresztéke csikorgott, az egész jármű reszketett, mintha
                  gyermekjátékot ráznának férfikézzel. Leonin odahajolt Ödönhöz, s megcsókolta
                  barátja szemét.</p>
               <p>- Látod-e még csillagaidat?</p>
               <p>- Látom.</p>
               <p>Ott bizony nem volt mit tenni más, mint szépen meghúzni magát mindenkinek, s isten
                  irgalmára bízni testét-lelkét.</p>
               <p>A villámcsattogás egészen fejük fölött hangzott már, az orkán egész csoporttal
                  vágta szánjuk oldalához a havat.</p>
               <p>Lassankint csillapult körülöttük a szél zúgása. Leonin azt súgá barátjának:</p>
               <p>- Most mindjárt el leszünk temetve.</p>
               <p>Amaz hidegvérrel válaszolt vissza:</p>
               <p>- Nem olyan baj, mintha a felhőkbe utaznánk elevenen.</p>
               <p>A villámcsattogás most távolabb kezdett hangzani. Még a szél ugyan egyre üvöltött,
                  és temeté a maga alá legyűrteket, hanem a typhon elhaladt mellettük; ők csak az
                  uszályából kaptak a szelek menyasszonyának.</p>
               <p>Lassankint a szél is odáig enyhült, hogy az imsik elő mert bújni lovai közül,
                  ahova levetette magát, s kezdé lovait is kiszabadítgatni a hóbul - nyakig el
                  voltak temetve. A lovakkal együtt kiszabadult hósírjából a szán is; a két ifjú
                  kiszállt egy percre, kirázni bundájából a havat. Az égen szakadozni kezdett a nagy
                  felhősátor; amilyen gyorsan hozta, olyan gyorsan vitte is magával a burána őrült
                  nászkíséretét, s már a délkeleti távolban látszott hófehér tölcséralakja, benne
                  végigcikázó villámszikráktól megvilágítva.</p>
               <p>Hanem a táj, amelyen végigment, borzasztó tanúságot tett menyasszonyi
                  táncáról.</p>
               <p>Az a folt erdő, amelyet elérni siettek, s melyhez szerencséjükre el nem jutottak,
                  nem volt sehol. Nehány lekoppadt, nyalka koronájú fenyő állt itt-ott belőle, a
                  többi kicsavarva, pozdorjává törve, hóval eltemetve.</p>
               <p>És ezzel egyszersmind minden nyoma egy valahai országútnak eltakarva.</p>
               <p>Se mérföldmutatók, se őrházak, se az út mellett ültetett fák sehol. Ahol azelőtt
                  hosszában volt az árok, ott most keresztben húzott sáncokat a vihar, feltorlasztva
                  a havat, mint hullámot a tenger.</p>
               <p>- No, bátyuska, merre megyünk most? - kérdezé az imsiktől Leonin.</p>
               <p>- Azt csak Szent Prokop tudja - felelt az imsik, és fejét vakarta. Mert hiszen
                  igaz, hogy Szent Prokop az utasok védszentje, csakhogy most ő is oly mélyen van az
                  útfélen valahol eltemetve, hogy nem lehet tőle megkérdezni, merre az út.</p>
               <p>- No, hát valamerre majd csak előremegyünk. Itt semmi esetre se maradjunk. Talán
                  majd csak találunk szemközt valakit. - Jó volna most a Dnyeperen, ugye,
                  bátyuska?</p>
               <p>- Biz, uram, nem bánnám, ha jó sort vernél a hátamon a magam korbácsával, csak
                  mondanád meg, merre akadunk a Dnyeperre, mert ezen az úton én se Orsára, se
                  Szmolenszkre vissza nem találok.</p>
               <p>- Vess keresztet magadra, s menjünk odább!</p>
               <p>A lovak sem olyan kedvvel ügettek, mint máskor. Ők is érezték, hogy gazdájuk nem
                  tudja, hová mennek. Néha azt hitték, hogy már útra találtak, s azután még jobban
                  belebódorodtak a pusztába. És sehol egy szemközt jövő járművel vagy lovassal nem
                  bírtak találkozni; sem egy emberi lakást nem bírtak felfedezni körös-körül.</p>
               <p>A burána után pedig a hideg még néhány fokkal erősebb lett.</p>
               <p>Hosszas bolyongás után egyszer elkiáltja magát az imsik:</p>
               <p>- Ott jön ránk szemközt egy kozák!</p>
               <p>Leonin kitekinte, s valóban ő is felismerte a távoli alakot. Csakhogy neki úgy
                  tetszett, hogy az nem jön, hanem egy helyben áll.</p>
               <p>- Hajts feléje!</p>
               <p>A szán nemsokára beérte a látott alakot.</p>
               <p>Egy kozák közvitéz volt az, lóháton. Hanem a lova olyan csodakülönös helyzetben:
                  volt, mintha támaszkodnék a hótorlat falához, melyben egyfelől csülökig áll, s
                  lehajlott fejével mintha lábai előtt keresne valamit. A kozák maga a nyeregben
                  ült, hosszú dárdáját a földre leeresztve s két kezével fogva, míg fejét egyik
                  kezére fekteté féloldalt. Aztán úgy nézett merően az utazókra.</p>
               <p>Az imsik szépen köszönté a vitézt a Jézus nevével.</p>
               <p>A kozák nem tudta, hogy mit kell e szent üdvözletre felelni.</p>
               <p>Azután Leonin szólítá meg:</p>
               <p>- Jó napot, vitéz, honnan jössz, és hová tartasz?</p>
               <p>A kozák csak nem felelt.</p>
               <p>Leonin azt gondolá, hogy majd emberségre tanítja az engedetlen fickót, s kiugorva
                  a vasokból, leveté bundáját; tán majd a testőrtiszti egyenruha megrezzenti.</p>
               <p>Hanem a kozák továbbra is csak azzal a merev, idegen szemekkel tekinte úrra és
                  egyenruhára.</p>
               <p>- Héj, fickó, nem tudsz szólni? - rivallt rá azután Leonin, s odament hozzá, és
                  megfogta a kozák karját.</p>
               <p>Akkor vette észre, hogy kivel beszél.</p>
               <p>Ló és lovas meg voltak fagyva.</p>
               <p>Egy lovasszobor az útfélen.</p>
               <p>- No, ez már, ha felelni tudna, csak azt mondhatná meg, hogy merre van a másvilág
                  - mondta Leonin útitársának, visszatérve a vasokhoz.</p>
               <p>- Szegény katonát útban érte a burána, s lovastul megfagyott. Nem új dolog ez -
                  sóhajta az imsik, miután megvizsgálta, hogy nincs-e a kozák táskájában valami
                  elvinni való pecsétes levél. Őt magát lovastul együtt úgyis megeszik reggelre a
                  farkasok.</p>
               <p>- De mármost csak az a kérdés, hogy hát merre menjünk? - sürgetőzék Leonin. - Dél
                  elhaladt már, s mindjárt beesteledik. Az idő is borult lett; valahova fedél alá
                  kell jutnunk éjszakára.</p>
               <p>- Magam is azt tartom - felelt az imsik. - Mert Szmolenszk és Orsa között nem
                  szeretnék egy éjszakát a havon tölteni. Parancsolj már egyszer te, uram, hogy
                  merre menjünk!</p>
               <p>- Tudom is én! Csak egy kompasz volna nálam, hogy tájékozhatnám magamat, merre van
                  dél meg észak. Nincs nálad, Ödön? Te szoktál egyet hordani az óraláncodon.</p>
               <p>Ödön nagy üggyel-bajjal kigombolkozott annyira, hogy az óraláncához férjen, s
                  arrul a kis delejtűs szelencét leoldja. Azután még az útitáskából a térképet is
                  előkeresték, s azután a föld sarkait kipuhatolva, elkezdték magukat tengerészek
                  módjára a hósivatag iránt tájékozni.</p>
               <p>Ahány, annyiféle véleményen volt.</p>
               <p>Egyik azt állította, hogy azok az erdők ott a vitebszki erdők.</p>
               <p>A másik azon bizonyozott, hogy ezen a rónán lefelé a mohilevi pusztákra fognak
                  jutni, ahonnan három napig ki nem találnak.</p>
               <p>Ödön maga azt vitatta, hogy haladni kell tovább a kozák lova fejével ellenkező
                  irányban, miután legvalószínűbb, hogy ez valami emberlakta állomásról jött
                  errefelé.</p>
               <p>No, hát amíg arról tanakodtak, hogy merre menjenek, jött valaki, aki megmondta
                  nekik, hogy merre “ne” menjenek.</p>
               <p>Onnan az erdők felől hosszú, vontatott üvöltés hangzott, s erre a lovak
                  nyugtalanul kezdték fejeiket felhányni, sörényeiket borzolni. Az farkasüvöltés
                  volt.</p>
               <p>Az első üvöltést egy egész bestiális kardal követte; az a rémséges jeladása az
                  erdők fenevadainak, amit aki egyszer életében hallott, mindig borzongva emlékezik
                  rá vissza.</p>
               <p>Az imsik egyszerre felugrott ülésébe, megragadta a gyeplűt.</p>
               <p>- Urak, meneküljünk! - kiálta ijedt arccal, korbácsa nyelével az ellenkező irányba
                  mutatva; s a következő percben már meg volt fordítva a szán villája, s pattogott
                  az ostor.</p>
               <p>De nem is volt szükség az ostorra; a három paripa attól az üvöltéstől fogva tudta,
                  hogy most már erőszakadtáig futni vagy elveszni a választás. A hó porzott lábaik
                  alatt; úgy vágtattak árkon, síkon, torlatokon keresztül.</p>
               <p>A két ifjú készült a veszély elfogadásához.</p>
               <p>Ödön nem látszott azt olyan nagyra becsülni.</p>
               <p>- Van két jó puskánk, töltényünk elég; ha közel érnek, lelövöldözzük őket. Ez is
                  sport.</p>
               <p>Hanem Leonin elhallgatott. Ő tudta már, hogy micsoda sport ez. Maga is lövésre
                  készíté puskáját, övébe dugta pisztolyait és handzsárját, hanem arcán inkább a
                  csata előtti fásult elszántság, mint a vadászatot megelőző felhangoltság volt
                  kifejezve.</p>
               <p>Egyszer aztán, amint a vágtató szán egy téres rónára ért, akkor Leonin kinézett az
                  egyik kocsiszellentyűn, s azután azt mondá Ödönnek:</p>
               <p>- Most nézz hátra!</p>
               <p>Ödön a másik szellentyűt emelte föl, s kitekintett.</p>
               <p>A hátrahagyott buckák közül rohantak utánuk a farkasok. Nem tíz, nem húsz, hanem
                  száz meg száz; és ki tudja, mennyi lehet még hátra, aki csak később érkezik. Egy
                  egész tábor az.</p>
               <p>Ödön érzé, hogy végigborzong valami egész testén. Ez nem sport. Ez vész. A
                  legundokabbika, a legijesztőbbike minden halálvésznek. Küzdelem a sokaság ellen,
                  melynek minden egyese utálat tárgya.</p>
               <p>A lovak jól futottak, hanem a farkasok valamivel még jobban.</p>
               <p>Az üldözők és üldözöttek közötti tér egyre apadt, nehány vezércsikasz már
                  lőtávolba ért; de Leonin nem engedett még lőni Ödönnek. Közelbe kell őket várni.
                  Csak hadd jöjjenek.</p>
               <p>Egyszer aztán az egyenes roham mellett olyan térre jutottak, hol a rekettyés bozót
                  előnyt adott az üldözőknek, mert amíg a szánnal a cihert kerülgetni kellett s
                  kanyarulatokat tenni az árvafenyő bozótjai között, addig a farkasok tüskön-bokron
                  keresztül oldalába kerülhettek a szánnak.</p>
               <p>Most azután a golyóban volt a segély.</p>
               <p>Egyik cső jobbra, másik balra lőtt a bozótbul előtörő vadállatokra; négy lövés
                  után el volt verve az első támadás; nem azért, mintha az üldözők megijedtek volna
                  lelőtt társaik példáján, hanem csak azon oknál fogva, hogy a megölt társakat elébb
                  megették, s azután indultak a további üldözéshez. Ezek az állatok kannibáljai!</p>
               <p>Annyi időhaladék mindenesetre lett nyerve, hogy az ifjak újra megtölthették
                  fegyvereiket, s a más oldalról lovaik elé igyekvő farkasokat egyenkint
                  leteríthették.</p>
               <p>- Csak ebből az átkozott bozótbul szabaduljunk ki egyszer - dörmögé Leonin.</p>
               <p>A három paripa is érzé azt, hogy itt van a legnagyobb veszély. Szemeik villogtak,
                  sörényük repült, orrlyukaik forró gőzt lövelltek elő. Az állati pára a vész
                  pillanatában emberi észen túl magasult náluk. Mit emberi kiszámítás be nem ért,
                  azt nekik ösztönük mondta, hogy ha egyenesen keresztülvághatnak ezen a veszélyes
                  helyen, azon túl menedék várja őket. Senki sem tudhatja, minő menedék, de ők érzik
                  azt jól. És azért nem engedik magukat az egyenes irányból kitereltetni eléjük
                  kerülő farkasok által. Azt már jól tudják, hogy azoktól őket megszabadítani
                  gazdáik kötelessége, hiszen egymáshoz van most fűzve életük. Azért csak egyenesen
                  vágtatnak a bozót széle felé.</p>
               <p>A csalit csakugyan ritkulni kezd; a gyérülő boróka tisztást enged láttatni, a
                  láthatár kitűnik ismét távol falvak tornyaival. Biztató látvány. Nehány sikerült
                  lövés egy falka üldöző közé, öreg göbeccsel, üdvös ijedelmet idéz elő a farkasok
                  között. Ez nem tetszik nekik, hogy egyszerre három-négy kap a felköszöntésbül. S
                  ez a megtorpanás időt enged az üldözötteknek a szánnal elérni a bozót szélét, amin
                  túl ismét a tisztás következik, s az már az ő javukra lesz.</p>
               <p>Hanem amint a bozót szélihez értek, az imsik nyugtalanul állt föl helyéből, s
                  ijedten nézegetett maga elé. Egyszer aztán anélkül, hogy valamit szólna a hátul
                  ülőkhöz, elkiáltotta magát: “Szent Pál, segíts!” - s kiugrott a vasokból, és
                  odahajította a gyeplűt a lovak közé.</p>
               <p>Az ifjak bámulva néztek utána. A bozót szélén volt egy fenyőfa, derékban
                  kettétörve a vihartól; az imsik ahhoz a fához futott, s mielőtt a farkasok
                  elkaphatták volna, felkapaszkodott annak lecsüngő ágain: A három mén vágtatott
                  kormányzatlanul odább.</p>
               <p>De hát miért hagyta el az imsik a szánt?</p>
               <p>Erre a kérdésre a következő perc meghozta a választ. Egy kétségbeesett nyerítés,
                  azután recsegés, ropogás, szakadás; végre egy nagy zuhanás, s azután eltűnt előlük
                  a világ.</p>
               <p>Amint a sötétben felocsúdtak, el nem tudták gondolni, hogy hová juthattak
                  most.</p>
               <p>- Élsz-e? - kérdé Leonin bajtársától.</p>
               <p>- Megvagyok. Hát neked kezed-lábod ép-e?</p>
               <p>- Mi valahova leestünk; csak azt tudnám, hova.</p>
               <p>- Kísértsük megtudni.</p>
               <p>A szán fenékkel fölfelé volt rájuk borulva, az oldalán kellett előjönniök. Akkor
                  tapasztalták, hogy mély hófuvatba vannak elsüppedve mindenestül.</p>
               <p>Hanem a szán eleje nem volt sehol, az elszakadt a vasokrul, és eltűnt.</p>
               <p>Amerre pedig az eltűnt, arra nekik is utat kellett találniok kifelé.</p>
               <p>Kikecmeregtek a hóbul. Akkor látták, hogy hova jutottak.</p>
               <p>Megtalálták, amit olyan nagyon kerestek, a Dnyepert.</p>
               <p>Csak az a baj történt, hogy a Dnyeper partja azon az oldalon hét-nyolc öl magas, s
                  ők e toronymagasságból rohantak alá lovastul, szánostul.</p>
               <p>Szerencséjükre a vihar oly hótorlatot sepert a part falához, hogy nem zúzták össze
                  magukat; hanem a szán kettészakadt.</p>
               <p>Az elejével a három mén már a másik parton is túl száguldott. - Hát a
                  farkascsorda?</p>
               <p>Az a meredek parthoz érve, onnan visszariadt; a lovak példája nem bátorítá fel
                  őket utánuk csinálni a halálos ugrást; hanem az egész ordas had vágtatvást
                  nekiindult a part menedékes részét keresni, s nehány pillanat múlva lehetett
                  látni, mint bukdácsolnak alá egy szédelgős lejtőn, s folytatják az üldözést a
                  három paripa után.</p>
               <p>- No, ezek már nem kapják meg azt a három lovat - szólt Leonin. - Nagy előnyt
                  kaptak előttük a lovak, s most már teher nélkül futnak. Készen lehetünk rá, hogy
                  egy óra múlva éhesen, dühösen visszatérnek a farkasok.</p>
               <p>- Várunk van most, s ott védhetjük magunkat reggelig is - szól Ödön a felfordult
                  szánra mutatva, mely a mély hó közé benyomulva, igazi barlangot képezett.</p>
               <p>- Az unalmas mulatság volna, bajtárs. Annál jobbat is tudunk. Most már itt
                  alattunk az országút, a Dnyeper, tudjuk, merre van előre; magunkkal hoztuk
                  korcsolyáinkat, felkötjük, és utazunk magunk emberségéből. A Dnyeperen egypár óra
                  alatt bizonyosan lelünk katona-őrtanyát, egypár órai korcsolyázás pedig nekünk
                  csak mulatság.</p>
               <p>- Pompás lesz - monda Ödön, s a két fiatalember kezet szorított és nevetett.</p>
               <p>- Mulatságos az élet!</p>
               <p>A vihar után a Dnyeper olyan tisztára volt seperve a hótul, mint a tükör; csupa
                  gyönyörűség lehetett rajta végigsikamlani. Az ifjak felkapcsolták korcsolyáikat, a
                  pisztolyokat, handzsárt, és - a rosztopcsinos kulacsot kivéve - minden fölösleges
                  terhet ott hagytak a felborult szán alatt, s azzal egy hurrákiáltással
                  nekiereszkedtek az acélsima pályának.</p>
               <p>Hanem még korán volt hurrát kiáltani.</p>
               <p>A fenevadtábor tömegestül elvonult a három száguldó paripa nyomán; de hátramaradt
                  egy őrszem.</p>
               <p>Négy ordas ott települt meg a csonka fenyőfa alatt, melyre az imsik
                  felkapaszkodott. Ezek úgy csinálták ki maguk közt, hogy ez az ember reggelig
                  megfagy a fán, akkor magától leesik, négyüknek éppen elég lesz.</p>
               <p>A legvénebb martalóc kiült a part magasára, s úgy nézett a tovarohanó társai után,
                  s nagyokat ásított éhségében; azok nem jutnak a prédához.</p>
               <p>Ez meglátta a menekülő ifjakat.</p>
               <p>Rögtön rákezdte a jeladó üvöltést, mire a három strázsáló farkas odahagyta az
                  imsiket; azok fiatalabb farkasok voltak. Amint meglátták a két emberi alakot a
                  jégen tovacsuszamlani, rohantak a part mentében utánuk, s amint egy kissé csapinós
                  helyre akadtak, le utánuk a jégre.</p>
               <p>A vén őrszem elébb megvárta, míg a lovak után futott társai meghallják jeladását,
                  s a hátulsók visszaszállingóznak az új vadat űzni, s ő maga csak azután rohant a
                  vadászatra. Azt is tudta már, hogy a sík jégen a farkasnak nem jó mulatság a
                  futás, ő csak a parton maradt, onnan kísérte a rohamot.</p>
               <p>A két ifjú, ahogy belejött a hevélybe, egész mulatságot talált abban, hogy még
                  kísérőik is akadtak. Csak négyen vannak, az két férfinak jatagánhegyre is kevés.
                  Ezt már csak tréfára vették.</p>
               <p>Mind a kettő gyakorlott korcsolyázó volt: edzett, életerős ifjak. Játék volt nekik
                  a farkasokat hátrahagyni. A három fiatalabb csikasz dühödten szorította a futást a
                  tükörsima jégen, el-eliszamodva s bukfenceket vetve; néha mind a hárman egymáson
                  keresztülhemperegtek, s olyankor összemarakodtak bomlottul, mintha egyik a másikat
                  okolná az ügyetlenségért. A vén farkas pedig csak a parton futott mindig vagy a
                  part melletti nádasokban, s csak olyankor vezette a futást, mikor a Dnyeper
                  kanyarulatot tett. A vén fickó nagy mérnök volt; már tudta, hogy mi az a
                  diagonális vonal. Míg a két ifjú a kanyarulat ívén sikamlott végig, addig ő
                  társait az egyenes vonalon vezette keresztül; úgyhogy a korcsolyázók, mikor már
                  azt hitték, hogy messze elhagyták üldözőiket, azon vették észre, hogy azok megint
                  csak sarkukban vannak; s ismét hozzá kell látni, hogy elhagyják őket.</p>
               <p>Egyszer ilyen ravaszul éppen eléjük kerültek. “No, most fogjuk meg őket!” -
                  gondolta a négy farkas.</p>
               <p>A két ifjú hirtelen jobbra-balra vargabetűt csinált, s a hoppon maradt banda
                  elrohant mellettük; nem tudtak megállni a jégen, saját rohamuk elvitte őket odább,
                  körmeik hasították a jeget, szántották odább akaratlanul; a két ifjú nevetve
                  sikamlott előlük tova, míg a vén farkas dühödten kapkodta oldalba ügyetlen
                  társait.</p>
               <p>Ezen a barátságtalan szóváltáson ismét nagy tért vesztettek.</p>
               <p>Ödön és Leonin egymásnak nyújtva kezeiket, röpültek tova a jégen párosával; a
                  férfigyönyör égett arcaikon. Milyen magas öröm: játszani a halállal!</p>
               <p>Hanem amint egy helyen a folyam bal partja lelapult, s ők hátratekintettek, akkor
                  látták nagy rémülten, hogy ez a négy üldöző csak a tábor előcsapatja, mögöttük
                  nehány ezer lépésnyire jön rohanva az egész undok csorda.</p>
               <p>- Bajtárs! Most már előre, ki hogy tud! - szólt Leonin, s elbocsátva Ödön kezét,
                  összefonta karjait mellén, és nekivetette magát teljes tehetségébül a
                  futásnak.</p>
               <p>- Amott füstöt látok a távolban - mondá Ödön, utánaszáguldva.</p>
               <p>- Az katonai őrtanya lesz vagy valami helység. Félóra alatt elérjük.</p>
               <p>Arra a félórára aztán minden erőt össze kell szedni.</p>
               <p>A két ifjú tovasiklott a jégen, mint két repülő madár; a veszély nagysága
                  felfokozta idegeik erejét; most már az izzadság csorgott homlokaikról, most már a
                  forró pára lövellt ki orrlyukaikon; a futás életre-halálra ment már.</p>
               <p>Hanem győzték.</p>
               <p>A fertelmes csorda egy lépést sem nyert rajtok. A távolság közöttük mindig egyenlő
                  maradt. Csak a négy önkéntes, vén vezetőjével igyekezett utánuk kitartó
                  erőfeszítéssel.</p>
               <p>Most már véres volt mindannyinak a talpa a jégtül és nádtul, s a vér tapadt a
                  jéghez, könnyítette a futást.</p>
               <p>Leonin járt elöl. Ödön mindig nehány ölnyire mögötte.</p>
               <p>Egyszer Leonin hirtelen hátramaradt.</p>
               <p>- El vagyok veszve! - kiálta sápadtan.</p>
               <p>Ödön, kit a roham sebesen röpített el társa mellett, rögtön visszakanyarodott
                  barátjához.</p>
               <p>- Mi lelt?</p>
               <p>- Végem van. Korcsolyám szíja elszakadt a csatnál. Te siess és menekülj!</p>
               <p>- Csigavér! - monda Ödön. - Vedd elő a késed, és csinálj új lyukakat a szíjadon.
                  Én addig megvívok ezzel a négy fenevaddal.</p>
               <p>- Igazán? - szólt Leonin mosolyra derülő arccal, megszorítva barátja kezét. -
                  Akkor vedd az én két pisztolyomat is.</p>
               <p>Ödön gyorsan övébe dugta a másik két pisztolyt is, s nehány lökéssel eléjük
                  nyargalt az üldöző vadállatoknak; míg Leonin egy fölálló jégtábla mögé vánszorogva
                  oda letérdelt, s elszakadt korcsolyáját használhatóvá tenni igyekezett. Handzsárja
                  tokjába volt szúrva egy kis evőkés, azzal iparkodott lyukat fúrni a szíjon; a
                  meztelen handzsárt odatette maga elé a jégre; ez volt most már egyedüli
                  védszere.</p>
               <p>Ödön lassítá az iszamlást, s amint a négy üldöző vadállat egy kis rekettyés sziget
                  mögül ismét kibukkant vele szemközt, lenyomta korcsolyája sarkait a jégre, s
                  iparkodott megállni. És azután kihúzott két pisztolyt az övéből.</p>
               <p>Nem volt szabad hasztalanul elvesztegetnie lövéseit. Minden golyónak találni
                  kellett, és jól találni, hogy a szemközt rohanó vad, ha felbukik, el ne üsse
                  lábáról meglövőjét.</p>
               <p>A három fiatal jött elöl, egy-egy ölnyire egymás mögött, a vén ordas leghátul; a
                  három fiatal egyenes vonalban ellenfelüknek rohanva, repülő bozontos farkaik a
                  levegőben, szemeik veres tűzben égve; egymásra visszacsahintva nagy örömteljesen;
                  a vén ordas féloldalt fordított fejjel, vizsga szemmel és farkat alácsapva,
                  ravasz, kaján vigyorgással pofáján.</p>
               <p>Hidegvér!</p>
               <p>Az első vadállatot tízlépésnyiről találta a golyó szügyen keresztül, az mindjárt
                  félreült az útból, s elkezdett tele torokbul vért okádni a jégre.</p>
               <p>A másodiknak a lövés első lábát zúzta össze; az ordítva bukdácsolt oldalvást, tört
                  lábát rázva a levegőben.</p>
               <p>A harmadik alig négylépésnyiről lett találva, olyan igazán szólt neki a golyó,
                  hogy amint a koponyáját találta, a felbukó fenevad kétszer vetett bukfencet, s úgy
                  vágta magát hanyatt Ödön lábainál.</p>
               <p>A negyedik, a vén ordas, midőn közel ért ellenfeléhez, megtorpant, és lesütötte
                  fejét. Füleit hegyesen fölemelve, féloldalt sandalgott reá, és engedett magára
                  célozni pontosan.</p>
               <p>Abban a pillanatban aztán, mikor Ödön rásütötte a pisztolyt, hirtelen megugrott a
                  vén gonosztevő, s a golyó célt tévesztve pattogott tova a sima jégen.</p>
               <p>Ödön elhajítá a kilőtt pisztolyt, s előrántá a handzsárt. Hanem a ravasz dúvad nem
                  rohant rá; nagyot szökellve félrefutott az a part melletti nádasba, s ott
                  eltűnt.</p>
               <p>Ödön azt hihette, hogy a támadó feladta a harcot, mely nem tetszett neki; “egy úr,
                  egy úr ellen”, s a berekbe menekül vesztett ügyével.</p>
               <p>Utánanézett, míg el nem tűnt előle.</p>
               <p>Azután Leoninhez kiáltott:</p>
               <p>- Készen vagy-e?!</p>
               <p>- Vigyázz! - kiálta az vissza.</p>
               <p>Midőn Ödön hátranézett, akkor vette észre, hogy a félretért ordas a nádberek
                  sűrűjében megkerülte az ő állását, s észrevéve, hogy tova egy másik férfi vesződik
                  harcképtelenül, azt igyekezik megrohanni, kitörve a nádsűrűből Leonin
                  irányában.</p>
               <p>Ödön nyílsebesen vágtatott vissza Leoninhez.</p>
               <p>Csaknem egyenlő távolból rohantak oda: ő és a farkas. Leonin látta mindkettőjüket,
                  s nyugodtan fúrta a lyukat korcsolyája szíján.</p>
               <p>Ha Ödön megmenti, jól van; ha nem mentheti meg, fél lábon, fél korcsolyával úgysem
                  védheti magát. Ránézve az volt az életkérdés, hogy korcsolyáját ismét felköthesse.
                  A többi Ödön dolga.</p>
               <p>Ödön ordított dühében, midőn a fenevadat barátjára rohanni látta. Minden erejét
                  megfeszíté, hogy elvágja útját a dúvadnak. Az pedig fejét folyvást félre fordítva,
                  rohant biztos zsákmánya irányában.</p>
               <p>Csak egy szökés még a farkas részéről, csak egy lökés még a korcsolyával, és a
                  következő pillanatban Leonintól félölnyi távolban egy összegubancolt tömeg
                  hentereg a jégen; itt egy láb, ott egy bozontos fark, itt egy kesztyűs kéz, ott
                  egy vérben csattogó száj, mind a ketten átestek egymáson, ki hol érte ellenfelét,
                  ott vágva, harapva, ragadva - késsel, foggal, körömmel s hemperegve, hol fel, hol
                  alul.</p>
               <p>Hanem aki végre fölkelt, az Ödön volt; handzsárja markolatig véres; bőrbekecse
                  összevissza hasogatva. A farkas ott nyúlt el a jégen, összeszúrva, vágva, s
                  tajtékzó fogait csattogatta össze végvonaglásában.</p>
               <p>- Hopp! Ez megvan! - kiálta Ödön korcsolyáira állva.</p>
               <p>- Ez is megvan! - felelt rá Leonin. Újra fel volt csatolva korcsolyája. -
                  Köszönöm, bajtárs.</p>
               <p>Azzal kezeiket nyújtják egymásnak, s ismét együtt sikamlottak tova a jégen, a
                  távolban látott füstoszlop felé.</p>
               <p>Egyszer Ödön háta mögé tekintett.</p>
               <p>- Nézd, a csorda elmaradt mögöttünk.</p>
               <p>Leonin is hátranézett.</p>
               <p>- Igazán.</p>
               <p>A nagy farkascsoport tétovázva maradozott el mögöttük a havon, s úgy látszott,
                  mintha visszatérésről gondolkoznék.</p>
               <p>- Ezek eszükre tértek - mondta Ödön.</p>
               <p>- Nem éppen - szólt Leonin. - Hanem érzed azt a keserű füstszagot? Ott, ahol a
                  füstöt látod, nyers farkasbőrt tettek a tűzre; azt a farkas nem szívelheti, attul
                  maradoznak el rólunk. Most már nyugodtan haladhatunk odább. Ott kozák őrtanya lesz
                  a parton.</p>
               <p>Ettől fogva a két ifjú egész nyugalommal folytatá korcsolyaútját a folyam
                  mentében. A fenevadak még egyes üvöltő kardalt bocsátottak utánuk; de felhagytak
                  az üldözéssel. A két úrfi nevetve biztatta egymást: “Ez mulatságos egy nap
                  volt!”</p>
               <p>Nemsokára feltűnt előttük a kozák őrtanya, a jégre épített fakunyhó, mely
                  állomásul szolgál az állam postaszánjainak. A parton voltak a lovak istállói és
                  egy egész sor kunyhó; halászok rögtönzött kunyhói, kik ez évszakban tokot és vizát
                  fognak a jég alatt.</p>
               <p>A parton nagy őrtűz égett, orrtekerő illattal töltve el a környéket, s a tüzet
                  guggoló emberek fogták körül.</p>
               <p>Ödön több ölnyire előtte korcsolyázott Leoninnak, s az őrállomáshoz közeledve,
                  egyenesen vágtatott a tüzelők felé.</p>
               <p>Nem vette tán észre, vagy nem értette a nyelvet, amin azok kiabáltak elé;
                  egyenesen iszamlott feléjük.</p>
               <p>Pedig azok teljes torokszakadtábul kiabáltak eléje, hogy megálljon, térjen
                  másfelé!</p>
               <p>Leonin megértette a kiáltozást, s rémülten ordíta barátjára:</p>
               <p>- Megállj!</p>
               <p>Késő volt.</p>
               <p>A következő percben Ödön eltűnt előle.</p>
               <p>Azon a helyen a vizahalászok nagy lékeket vágtak a jégben, miken át a halakat ki
                  szokták kanyarítani. Azok a lékek esténként ismét simára befagynak, vékony,
                  üvegnyi jéggel, s egy ilyen lékbe Ödön egyenesen belefutott; ott azután egyszerre
                  leszakadt, és elmerült a jég alá.</p>
               <p>Az elszörnyedés vészjajdulása hangzott fel a parton állók közül.</p>
               <p>Csak Leonin nem jajveszékelt. Hirtelen megállítá magát korcsolyája sarkaival.</p>
               <p>- Oda is veled megyek - dörmögé fogai közül, s azzal hirtelen lerúgta csizmáit a
                  korcsolyákkal együtt lábairól, ledobta bekecsét és - utánaugrott a jég alá eltűnt
                  barátjának.</p>
               <p>Leonin gyakorolt hidriota volt. Nyitott szemekkel merült a víz alá, úgy kutatta át
                  tekintetével a hullámvilág mély homályát.</p>
               <p>Fickándozó nagy testek, mik mellette jobbra-balra elsurrantak, csalogatták
                  érzékeit; fűrészhátú, merev szemű, legyezőszárnyú, páncélbőrű hullámlakók voltak
                  azok: a vizek chimaerái.</p>
               <p>A nyitott léknél csoporttal leskelődnek azok ilyenkor friss levegő után epedve;
                  ezrei az apró ivadéknak tolongnak egymás hegyin-hátán, üldözve százfogú, falánk
                  szörnyektül, a vizek farkasaitól.</p>
               <p>Leonin nem lelte közöttük barátját sehol.</p>
               <p>Még mélyebbre szállt le. Ott már fájt szemeinek a nézés; a többölnyi mély vízen át
                  s a vastag jégkérgen keresztül alig derengett már valami világosság.</p>
               <p>Tovább kutatott!</p>
               <p>Leszállt egész a vízfenékig, míg lába a kavicsot érte. Kereste <hi>víz mentében</hi>.</p>
               <p>Úgy kiáltotta magában: “Ödön! Ödön! Hol vagy?”</p>
               <p>Akkor valami jutott eszébe, a vízfenék talaján nehány lépést tett előre <hi>víz ellenében</hi>; s ott meglátott egy egyenesen álló
                  alakot.</p>
               <p>Ez volt az.</p>
               <p>Azon módon állt előtte Ödön a víz fenekén, ahogy elmerülni látta; összefont
                  karokkal, fejjel fölfelé állva, csak arca fölfelé volt fordítva. A nehéz
                  korcsolyák lábain egyenesen állva tarták, s a roham, mellyel a jég alá futott, <hi>víz ellenébe</hi> vitte.</p>
               <p>Leonin hirtelen hajába markolt az alaknak, s egy lökést adva testének lábaival,
                  gyorsan emelkedett fölfelé.</p>
               <p>De hova fölfelé?</p>
               <p>Fölötte az egész rettenetes jégboltozat, s azon csak egyetlen szűk nyílás, melyen
                  napvilágra lehet ismét jutni.</p>
               <p>Ez csak akkor jutott eszébe, mikor fejével a jégmennyezetbe ütődött, mely egyik
                  parttól a másikig kétlábnyi vastagságban ívlik.</p>
               <p>Merre van a felvilág ajtaja most?</p>
               <p>Amíg barátját kereste, egészen elveszté tájékozását, s most nem látott maga fölött
                  mást, mint egy kiterjesztett, átlátszó zöld tetőt: <hi>a halál
                     égboltozatát</hi>.</p>
               <p>Egy gondolata támadt: ellökte magát a jégtől. Nem volt szabad engednie, hogy a jég
                  magához szívja testét egész hosszában, mert akkor vége van. Visszamerült a víz
                  mélyébe.</p>
               <p>És akkor lélegzetét kibocsátá.</p>
               <p>Gondolta: a buborék keresni fogja, hol jusson ki a víz alól, s utat mutat neki a
                  nyílás felé, hol kiszabadulni törekszik.</p>
               <p>A buborékok mint fehér üveglabdácskák szálltak fölfelé. Egy sem talált ki a jég
                  alól; mind valamennyi odatapadt a jégmennyezethez.</p>
               <p>Most lejjebb bocsátkozott Leonin, s még egy lélegzetet bocsátott ki ajkán. Egyike
                  a légbuborékoknak hajlott ívet képezve szállt fölfelé, mint fehér vezércsillag, s
                  eltűnt egy ponton szemei elől.</p>
               <p>Az a szabadba talált.</p>
               <p>Most egyszerre végső erejét összeszedve lökte fel magát Leonin; saját lélegzete
                  vezérletét követve.</p>
               <p>Ideje volt - mert már a harmadik buborék nem lett volna üres; az már a búcsúzó
                  lelket is hozta volna magával.</p>
               <p>A vékony jég a lék fölött ropogott. Az odarohanó halászok, kozákok egy főt láttak
                  a széttört lap alól felmerülni.</p>
               <p>Sietve ragadták meg csáklyáikkal.</p>
               <p>Leonin, mielőtt maga kikapaszkodott volna, a jobbjában emelt testet rántotta fel a
                  magasba.</p>
               <p>- Ezt mentsétek.</p>
               <p>Ez volt első lélegzetvétele.</p>
               <p>A körülállók hirtelen a lék partjaira rántották mind a kettőt.</p>
               <p>Ödön meg volt merevedve, szemei lecsukva és ajkai összeszorítva.</p>
               <p>- Tízezer rubelt annak, ki egy orvost hoz! - hörgé Leonin kétségbeesetten.</p>
               <p>Egy ősz halász ölébe vette Ödön fejét.</p>
               <p>- Én tízezer rubel nélkül is életre hozom, uram; vetkőztessük le, és fektessük a
                  hóra! - Hanem azt mondhatom neked, uram, hogy amit te ma megtettél a barátodért,
                  azt nem egyhamar fogja valaki utánad csinálni.</p>
               <p>Leonin átölelte Ödönt, és szaladt vele a part felé, míg havat ért, ahova
                  lefektetheté, akkor nekigyürkőzött a munkának. A jó emberek unszolták, hogy
                  öltözzék át elébb a kozák őrtűz mellett száraz ruhákba.</p>
               <p>- Nem addig, míg szemeit kinyílva nem látom.</p>
               <p>Minden öltöny jéggé fagyott rajta.</p>
               
            </div>
            <div type="chapter">
               <head>A MÁSIK KETTŐ</head>
               <p>Most hagyjuk el az egyik fiút, az orosz róna haván fekve, meztelenül a téli ég
                  alatt, amint jámbor idegen pórok dörzsölik merev tagjait, s egyetlen barátja lesi
                  elkékült ajkainak, halott szempilláinak megmozdulását, hogy megkérdezhesse tőlük:
                  “Látod-e még csillagaidat?”</p>
               <p>A “Magyar Király” akkoriban egyike volt a legdíszesebb fogadóknak Bécsben;
                  különösen látogatott helye magyarországi úri vendégeknek s magyar
                  katonatiszteknek.</p>
               <p>Egy fiatal huszártiszt halad fel a vendéglő első emeletének lépcsőin; szép, délceg
                  ifjú, széles vállain, telt idomain megfeszül az öltöny, telt piros arcához hetykén
                  kipödrött, hegyes bajuszt visel, akkoriban még az egész hadsereg tisztikaránál
                  csak a huszárok kizárólagos jogát; sipkája büszkén lehúzva szemére. Olyan kevély a
                  fejhordozása, mintha az egész világon ő volna egyedül huszár és kapitány.</p>
               <p>Amint az első emeletre fölér, egy percre megállítja valami furcsa jelenet a
                  mellékszobákhoz vezető folyosón.</p>
               <p>Egy ősz ember, simára borotvált arccal és hosszú porköpenyegben veszekedik egész
                  haragban három pincérrel és egy szobaleánnyal.</p>
               <p>A pincérek és szobaleány pedig a legnagyobb hódolattal és szolgálatkészséggel
                  iparkodnak tetszésére szolgálni, amiért az öregúr még jobban dühösödik, és szidja
                  őket hol magyarul, hol diákul.</p>
               <p>Amint az öregúr meglátja a huszártisztet, ki egy percre megállt a zajra, odakiált
                  hozzá (föl sem tette, hogy ha huszár, hát magyar ne legyen):</p>
               <p>- Ugyan édes tiszt úr, legyen olyan jó, jöjjön ide, és magyarázza meg a dolgot
                  ezeknek a stomfaxoknak, akik nem értenek semmi nyelven.</p>
               <p>A huszártiszt odament. Ráismert az alakra, hogy ez pap.</p>
               <p>- No, hát mi baj, páter?</p>
               <p>- Hát a passzusomba azt írta a szolgabíró, persze diákul a nacionálém után, hogy
                  “verbi divini minister”, ami annyit tesz, hogy az “isteni ige szolgája”, s íme, a
                  vámon, amint megmutatom passzusomat, a vámosok elkezdenek “per miniszter”
                  titulálni, azontúl tráger, fiáker, kellner, valamennyi mind per “excellenciád” ad
                  egyik a másiknak a kezére; előttem, utánam komplimentíroznak, csakhogy a földet
                  nem verik az orrukkal, és vesztegetik rám az excellenciát! Aztán kinyitják előttem
                  a legpompásabb szobákat. Hja, nekem az nem kell, én szegény pap vagyok, nem
                  mulatságból, de kényszerűségből jöttem ide Bécsbe. Ugyan kérem, magyarázza ezt meg
                  ezeknek a kópéknak; én nem tudok németül, arra mifelénk nem beszélik, ezek meg nem
                  tudnak semmiféle más nyelvet.</p>
               <p>A huszártiszt elmosolyodott.</p>
               <p>- S hát páterkám, miféle nyelveket tud?</p>
               <p>- No, diákul, görögül, hebraeusul meg jóformán arabusul is.</p>
               <p>- No, azokkal itt bizony nem fog messze menni - szólt a huszártiszt mosolyogva.
                  Azután a főpincértől kérdezett valamit halkan, mire az titkos szemhunyorítással
                  inte, a felső emeletre mutatva.</p>
               <p>- Hanem hát mármost csak menjen be a szobájába, páterkám; én egy negyedóra múlva
                  visszajövök, s akkor majd eligazítom a dolgát a vendéglői személyzettel, de most
                  sietek, mert várnak.</p>
               <p>- De kérem, az én dolgom még sietősebb - mondta a pap, s megragadta a tiszt
                  kardbojtját, hogy el ne szalassza. - Ha én csak belépek is ebbe a cifra szobába,
                  az nekem mindjárt öt forint.</p>
               <p>- Mégiscsak sietősebb lesz az én dolgom, páterkám - szabódék a huszártiszt -, mert
                  engem odafenn vár öt pajtásom, akik közül egy meg akar velem verekedni, s azokat
                  nem szabad várakoztatnom.</p>
               <p>A pap úgy megijedt erre a szóra, hogy rögtön elereszté a tiszt kardbojtját.</p>
               <p>- Hát az úr most duellálni megy? No, már ugyan mire való ez a bolondság?</p>
               <p>A tiszt mosolyogva szorítá meg az öreg pap kezét.</p>
               <p>- No, csak várjon rám nyugodtan, szentatyám. Mindjárt itt leszek.</p>
               <p>- De le ne vágják, uram! - kiálta utána a vén pap hüledezve.</p>
               <p>- Magam is azon leszek! - szólt a huszártiszt, s kedélyesen csörtetett fel a
                  második emeletre.</p>
               <p>Az öreg pap be hagyta magát tuszkoltatni az első emeleti lakszobába. Az egész
                  pereputty folyvást excellenciás urazta.</p>
               <p>“No, ez szép! - gondolá szétnézve a szobában. - Selyemfüggönyös ágy, porcelán
                  kályha; itt legalább öt forintot fizetek egy napra - ha nem hatot.</p>
               <p>És még hozzá mennyi léhűtő!</p>
               <p>Más kellner hozza a pakkot, más a lavórt, más a csizmahúzót. Mind excellenciás
                  borravalóra vár.</p>
               <p>Ezt a cifra pádimentumot sem csiszolták ki ilyen fényesre ingyen.”</p>
               <p>Amint igy évődik magában, és számítgatja hozzávetőleg, mennyibe kerülhet egy ily
                  keserves úri nap Bécsben, egyszer csak sűrű lábdobogást és kardcsörgést,
                  csattogást hall a feje fölött.</p>
               <p>Ezek éppen az ő feje fölött duellálnak.</p>
               <p>Itt egy nagy dobbanás; ott egy nagy toppanás! Most egy csapás, majd egy csörrenés!
                  Előre-hátra tuszkolódás!</p>
               <p>Ezek valósággal duellálnak!</p>
               <p>Öt-hat percig tart a hercehurca. A szegény pap azalatt nem tudja, hogy hová
                  legyen. Kedve volna kikiáltani az ablakon, hogy jöjjenek segítségre, de eszébe
                  jut, hogy hátha őt magát fogják be akkor, mint csendháborítót, ebben a rendes
                  városban. Majd meg arra a gondolatra jön, hogy felrohan a vívók közé, s tart nekik
                  egy prédikációt Szent Máté XXVI. része 52. verse szerint: “Dugd el a te szablyádat
                  helyére, mert valakik fegyvert fognak, fegyverrel kell veszniek!” Hanem aztán csak
                  vége lett a feje fölötti dobogásnak s fegyvercsattogásnak magátul; s pár perc
                  múlva hallá a sarkantyús lépteket közeledni ajtaja felé a folyosón, s amint az
                  ajtó megnyílt, nagy vigasztalódására pillantá meg az iménti huszártisztet, egész
                  épkézláb és sértetlenül.</p>
               <p>Mégis odasietett hozzá, és összetapogatá karját, mellét, hogy nem történt-e valami
                  fogyatkozása.</p>
               <p>- No, nem vágták meg az urat?</p>
               <p>- Dehogy vágtak meg, páter!</p>
               <p>- Hát micsoda? Az úr vágta meg az ellenfelét?</p>
               <p>- Kapott egyet a képén keresztül.</p>
               <p>A pap elszörnyedt rajta.</p>
               <p>- S nem fáj az neki nagyon?</p>
               <p>- Dehogy! Örül neki, mint a bolond a sipkájának.</p>
               <p>A pap nem találta ezt olyan jó tréfának.</p>
               <p>- Ugyan, ugyan, már hogyan tudnak ilyen pogány dolgokat mívelni az urak? Ugyan mi
                  okuk volt egymásra rontani?</p>
               <p>- Hát, tisztelendő atyám, hallotta már egyszer azt az adomát, ugye, hogy két tiszt
                  összeveszett azon, hogy az egyik azt állította, hogy ő Olaszországban maga is
                  szedte a fáról a szárdellát, a másik meg ezt nem akarta hinni; ezen aztán kardra
                  keltek, az egyik kapott a képére egy vágást, akkor jutott eszébe, hogy igazság,
                  kápri volt az, nem szárdella. Hát képzeljen magának ilyesvalamit.</p>
               <p>- De csak nem ilyen hiábavalóságért verekesznek az urak?</p>
               <p>- Körülbelül. Most jöttem az ezredhez, egyenesen kapitánynak tettek testőrből, s
                  most emiatt egy csoport kollégámmal végig kell verekednem, míg vagy levágnak, vagy
                  megszokják a köztük létemet. Már ez itt így szokás. Hanem beszéljünk az ön
                  bajáról. Ön azt mondta, hogy nem mulatságból jött ide, hanem kénytelenségből; hát
                  ugyan mondja el, mi szél hozta ide.</p>
               <p>- Hiszen ha olyan jó akar lenni az úr, hogy meghallgatja a bajomat, még meg is
                  köszönöm. Egészen idegen vagyok ebben az országban: még csak az sincs, akitől
                  megkérdezzem, hová kell mennem; pedig fel vagyok híva: “ad audiendum verbum”.</p>
               <p>- Tyű, páterkám! Ez nagy szó. Kit sértett meg és mi módon?</p>
               <p>- Hát elmondom én azt egészen, úgy, ahogy van. Lássa, az úrnak olyan jó,
                  becsületes képe van, hogy az embernek egész bizodalma támad hozzá.</p>
               <p>Én lelkipásztor vagyok egy alföldi helységben, ahol némi viszálkodásaim voltak a
                  földesúrral. Tetszik tudni, ő nagy oligarcha volt, én pedig egy kicsit kuruc
                  legény vagyok.</p>
               <p>Aztán meg egy kis családi zsúrlódás is volt közöttünk; a földesúrnak gavallér fia
                  volt, nekem meg csinos leányom. Aztán énnekem az a véleményem volt, hogy a
                  leányomat nem adom <hi>ingyen</hi>, a földesúr pedig azt hitte, hogy
                  az így neki nagyon <hi>drága</hi>, s azért a fiát elküldte
                  Muszkaországba. No, azt nem bánom. Hanem azután a nagyméltóságú úr megvált e
                  siralom völgyétől, és keresztyéni módon eltakaríttaték. Prédikáció és búcsúztató
                  után én mondék fölötte egy végső imádságot. Igaz, hogy kemény dolgokat mondék; de
                  amiket mondtam, azt az Istennek mondtam, nem az embereknek. És most ezen
                  imádságomért a föld hatalmasai meghurcolnak; megidéztek már consistorium, megyei
                  törvényszék elébe, mint szentségtörőt, mint lázítót; kitesznek papi hivatalomból;
                  s még az sem elég: felidéznek, azt sem tudom, hová, azt sem tudom, kihez - hogy
                  feleljek felségsértés miatt. Pedig nézze meg az úr, és legyen ítélő bírám; itt van
                  az elmondott ima a zsebemben, olvassa el; talál-e benne egy szócskát, amivel
                  perduellissé lettem volna?</p>
               <p>Az öregembernek reszkettek az ajkai, annyira el volt érzékenyülve e gondolat
                  miatt, s villogó szemei megteltek könnyekkel.</p>
               <p>A fiatal tiszt átvette a megviselt iratot, és végigolvasta azt. A pap leste a
                  hatást az ifjú arcán.</p>
               <p>- Nos, nos, uram! Mit szól ön hozzá? Hát elítélne-e ön azért, amit ott
                  mondtam?</p>
               <p>Az ifjú tiszt összehajtotta az imádságos írást, és visszaadta az öregnek,
                  meghatott, csendes hangon mondva:</p>
               <p>- Én nem ítélném önt el.</p>
               <p>- No, az Isten áldja meg érte. Bár az úr volna a bírám!</p>
               <p>Pedig bizony “bírája” volt az ebben a percben, mert az annak a férfinak a fia
                  volt, akiről az ima beszélt.</p>
               <p>- Hanem hát egy jó tanácsot mondok önnek, tisztelendő úr - szólt az ifjú. -
                  Legelőször is maradjon idehaza, amíg nem hívatják. Ne fusson senkihez, és ne
                  panaszolja senkinek a baját. Azért, amivel ön vádolva van, önt semmi baj nem
                  érheti; hanem ha védelmezni találja magát, arról azután nem állok jót, hogy a
                  védelme miatt nem kap-e terciát.</p>
               <p>- De hát mit csináljak?</p>
               <p>- Üljön veszteg. Ha érte küldenek, menjen, ahová vezetik. Ahol megállítják, ott
                  megálljon. Amit beszélnek hozzá, hallgassa meg, a száját jól befogja; aztán, mikor
                  veszi észre, hogy már nem beszélnek többet, akkor hajtsa meg magát; igyekezzék
                  háttal az ajtót megtalálni, és jöjjön haza. Mindenféle elöl-utol talált embernek
                  pedig, akármit kérdez, feleletet ne adjon.</p>
               <p>- De hisz akkor engem igen ostobának fognak tartani.</p>
               <p>- No, csak higgye el nekem, hogy ezzel a passzussal sok szép világot be lehet
                  utazni.</p>
               <p>- No, jól van, megfogadom. De csak soká ne tartana. Mert Bécs drága.</p>
               <p>- Amiatt meg ne legyen aggodalma, szentatyám; ha önt kedve ellenére hozták ide,
                  valakinek okvetlenül ki is kell fizetni, amit ön itt elkölt.</p>
               <p>Az öreg elbámult nagyon. Szerette volna tudni, vajon ki lehet az a valaki.</p>
               <p>- Nekem azonban dolgom után kell mennem. Hát Isten áldja meg, öregem.</p>
               <p>A pap hálálkodott volna még egy kicsit, de a tiszt nem ért rá; megszorította a
                  kezét, és elsietett.</p>
               <p>Utána előkerült a pincér, és hozta a tisztelendő úrnak a tejeskávét.</p>
               <p>Az öregúr hiába mondta neki, hogy nem szokott reggelizni, nem él ilyesmivel; ott
                  hagyta a német, s ment ki háttal az ajtón nagy komplimentírozva.</p>
               <p>Az öreg csóválta fejét. Vajon hogyan sikerülne, ha ő is megpróbálná, így háttal
                  menni kifelé az ajtón, s aközben folyvást alászolgáját csinálni.</p>
               <p>De minthogy már a kávé ott maradt, nehogy kárba vesszen (már úgyis meg kell
                  fizetni), hát csak inkább megitta. Biz az jólesett.</p>
               <p>Bárcsak jönne az a kellner vissza, hogy vinné el az üres edényeket, mert ha egy el
                  talál törni ezekből a drága findzsákból, annak ugyan nagy ára lesz.</p>
               <p>Mint a kívánság, oly pontosan érkezett vissza a pincér az üres edénykékért. A
                  tisztelendő úr idáig már megtanult egy szót németül, s azt rögtön alkalmazásba
                  vette.</p>
               <p>“Bezahlen!”</p>
               <p>És egyidejűleg előhúzá mély zsebei egyikéből a hosszú, kötött erszényt, melyet
                  névnapjára kapott valaha, s melyben sok év óta megtakargatott húszaskák
                  csörömpöltek. Fizetni készült. Először azért, mert adós maradni egy óráig sem
                  szeret. Másodszor és főleg pedig azért, hogy ebből az első kóstolóból aztán majd
                  hozzávetőleg kiszámíthassa a geometriai proporciót, melyben a napi kiadások
                  növekedni fognak.</p>
               <p>De mily nagy volt meglepetése, midőn a pincér a legmosolygóbb udvariassággal és
                  kifejezésteljes pantomimiával utasítá vissza a széthúzott erszényt, biztosítva a
                  tisztelendő urat, hogy “schon bezahlt”.</p>
               <p>(“Annak a katonatisztnek hát mégis igaza volt! Az igaz ember. Kár, hogy legalább
                  meg nem kérdeztem, kinek híják. De ugyan ki lehet az a valaki, aki helyettem a
                  költségeket kifizeti?”)</p>
               <p>Az a valaki persze hogy senki sem volt más, mint Baradlay Richárd, ki
                  elmenetelekor két aranyat adott át a főpincérnek, meghagyva, hogy az öregurat
                  lássák el tisztességesen; ami költsége lesz, azt ő fogja kifizetni.</p>
               <p>A fiatal tiszt még azután elment a katonai lovardába, s egy óráig gyakorolta magát
                  a voltigírozásban, a lóháton vívásban, kard és lándzsa ellen; megütlegeltette
                  magát a mesterei által, s visszaütlegelte őket; eltört egy dárdanyelet,
                  kifárasztott egy lovat; mikor azt megunta, még egy órát sétált a glacis-n,
                  nézegetett a hölgyek kalapjai alá, s végtére eljövén a dél ideje, hazament a
                  szállására.</p>
               <p>Jó magasan lakott, a harmadik emeleten; úrfias szállást tartott, két kijárással,
                  egy nappali s egy hálószobával; azzal szembe a folyosón keresztül a cselédszoba
                  egy kis konyhácskával.</p>
               <p>Egy vén huszár volt a szolgája, akit ő úgy hítt, hogy Pál úr.</p>
               <p>Abba pedig egészen igaza volt, ha Pál urat úrnak hítta, mert Pál úr valóban többet
                  parancsolt őneki, mint ő Pál úrnak.</p>
               <p>Hatvanesztendős volt már a legény, még mindig közlegény, és még mindig legény. A
                  negyedik kapitulációt szolgálta már, s viselte a réz emlékérmet, amit a napóleoni
                  hadjáratok vitézei kaptak; bajusza most is háromszor megcsavarintva, mint egy pár
                  roppant dugóhúzó, hirdeti gazdája régi dicsőségét; minden szál haja ép még és
                  fekete, s lábszárai büszkék arra, hogy meg lehet ismerni rajtok azt az embert, aki
                  lóháton járta meg Párizst, Nápolyt és Moszkvát.</p>
               <p>- Nos, Pál úr, mi ma az ebéd? - kérdi a hazaérkező kapitány, kardját leoldva
                  oldaláról s fegyvergyűjteményébe akasztva, melyet pompás antik fringiák és
                  handzsárok egészítének ki.</p>
               <p>Pál úr tudni illik, hogy szakács is.</p>
               <p>- Hát “görög olvasó” - felel Pál úr karakán flegmával.</p>
               <p>- Az jó lehet - szólt a kapitány -, s mi főtt bele?</p>
               <p>- “Angyalbakancs.”</p>
               <p>- Hisz az pompás eledel! Terített rám, Pál úr?</p>
               <p>Pál úr végigméri e szóra tetőtül talpig a kérdezőt.</p>
               <p>- Hát ma megint itthon ebédelünk?</p>
               <p>- Ha kapunk valamit, Pál úr.</p>
               <p>- Meglészen - szól Pár úr, s hozzáfog a terítéshez, ami annyiból áll, hogy az
                  asztalon levő kék virágos, veres abrosz megfordíttatik, hogy veres virágos, kék
                  abrosz legyen belőle, azután rá egy fajansztányér lehelyeztetik - melléje tétetvén
                  egy szarvasagancs nyelű étszer és egy antik ezüstkanál, miket Pál úr mind
                  megtörülget elébb magában az abrosz szegletében. Kiegészíti egy ócska
                  pezsgőspalack, persze friss kútvízzel tele.</p>
               <p>A kapitány széket húz magának az asztal mellé, s kedélyesen helyet foglal rajta,
                  sarkantyús lábait kétfelé elnyújtva.</p>
               <p>Pál úr pedig két kezét hátratéve így szól hozzá:</p>
               <p>- Már megint nincs egy vad garasunk sem, ugye?</p>
               <p>- Bizony nincs ott, Pál úr - szólt Richárd, elkezdve a késsel, villával a
                  tányérján a legújabb capfenstreichot dobolni.</p>
               <p>- Pedig még ma reggel két aranyat találtam a lajblink zsebében.</p>
               <p>Richárd lovag nevetve inte a kezével:</p>
               <p>“Hol van az már!”</p>
               <p>- Szép! - dörmögé a vén szolga, s azzal elkapta ura elől a vizes palackot, kiment
                  vele. Valahonnan kerített bele bort. Mikor visszahozta, s letette eléje, folytatá
                  a diskurzust:</p>
               <p>- Bizonyosan bukétra ment valami szép lánynak! Vagy elsámpányereztük a
                  cimborákkal? Szép!</p>
               <p>Azalatt előkeresett a pohárszékből egy körülcsorba tálat.</p>
               <p>Azután egész filozófiai rezignációval mondá:</p>
               <p>- Különben én is ilyen voltam, mikor fiatal voltam.</p>
               <p>Nemsokára visszatért a gőzölgő tállal.</p>
               <p>A “görög olvasó” paszuly volt, jó vastagon rántva, s a belefőtt “angyalbakancs”
                  nem volt más, mint disznóláb.</p>
               <p>A vén huszár magának készítette azt, de ha kettőjük között megoszlott, akkor is
                  elég volt mind a kettőnek.</p>
               <p>Richárd jó kedéllyel látott hozzá a katonás eledelhez. Evett, mintha sohasem
                  látott volna annál jobbat.</p>
               <p>A vén huszár ott állt a széke mögött, míg ebédel; pedig nem kellett tányért
                  váltani, mert nem következett több fogás.</p>
               <p>- Keresett-e valaki? - kérdezé Richárd Pál úrtól evés közben.</p>
               <p>- Hm, hogy keresett-e bennünket? De hát hogyne keresett volna!</p>
               <p>- Hát ki keresett?</p>
               <p>- Legelőször is annak az aktrixnak a szobaleánya; nem az a szőke, az a másik, az a
                  pisze; az hozott egy bukétot meg egy levelet: a bukét ott van a konyhaablakban egy
                  csuporban, a szobaleánynak adtunk egy cvikipuszit, a levéllel pedig
                  befűtöttünk.</p>
               <p>- De hát mi az ördögért fűtöttünk be vele?</p>
               <p>- Az volt benne, hogy küldjön neki a kapitány úr pénzt.</p>
               <p>- De hát hogy tudja ezt, Pál úr? Hiszen nem tud Pál úr olvasni.</p>
               <p>- Éreztük a szagáról.</p>
               <p>Richárd nagyot nevetett rajta.</p>
               <p>- Hát még ki járt itt?</p>
               <p>- A Hortiglender lókereskedő. Elhozta azt a kétezer forintos paripát, akin a nagy
                  kavalkádon akarunk fincoltatni a hercegasszonyok előtt.</p>
               <p>- Nos?</p>
               <p>- Ah! ‘sz nem nekünk való a! Sintérnek való a! Felültem rá alig szorítottam meg a
                  térdemmel, mind a négy lába megroggyant alatta. Csak ránézni való állat az, nem
                  ráülni való. Kidobtam gazdástul együtt az udvarból. Nem ér a négyszáz
                  forintot.</p>
               <p>- Azt nem jól tette, Pál úr! Nekem a lóra szükségem lesz; négyszáz forintom pedig
                  nincs.</p>
               <p>- Hát hiszen - szólt Pál úr, egyik bajusza szárát végigcsavarintva -, csak úgy
                  dobtam ki, hogy majd visszajön.</p>
               <p>Richárd kénytelen volt megint nevetésre fogni a dolgot.</p>
               <p>- Hát még ki volt itt?</p>
               <p>- Az “úrfi”.</p>
               <p>Ezen a címen csak egy embert szokott nevezni Pál úr.</p>
               <p>- Az öcsém? Hát annak mi kellett?</p>
               <p>Pál úr nagy munkában volt, hogy egy szál forgácsból fogpiszkálót faragjon az
                  urának egy roppant nagy görbe baranyai bicsakkal. El is készült vele.</p>
               <p>- Tessék a fogpiszkáló!</p>
               <p>- Hát mit mondott az öcsém?</p>
               <p>Pál úr nagyon vakarta a fülét meg az ábrázatját.</p>
               <p>- Majd elmondja maga - válaszolt fanyarul, s igyekezett összeszedni az
                  asztalmaradékot.</p>
               <p>Azonban mintha csak jelenésére érkezett volna, betoppant az úrfi.</p>
               <p>A legifjabb Baradlay nyúlánk, gyönge termetű fiú volt; sima, gyermeteg arc,
                  elkényszeredett nyájassággal vonásain, fejét nem büszkeségből, de az orrára
                  csíptetett szemüveg miatt tartotta magasra. Mikor bátyjával kezet szorított, annak
                  önkéntelenül az jutott eszébe, hogy van egy reglement a legfelsőbb kormányszék
                  bizonyos hivatalnokai számára, akiknek utasításul van adva, hogy mindenkivel igen
                  nyájasan kell bánni - ex offo.</p>
               <p>- Hát szervusz, Jéni; mit hoztál?</p>
               <p>Jenő telhető bizalmasságot igyekezett kimutatni.</p>
               <p>- Ezúttal csakugyan hoztam valamit. Nem küldenéd ki Pál urat?</p>
               <p>- Pál úr, menjen ebédelni!</p>
               <p>Pál úr pedig élt municipális jogával, és remonstrált:</p>
               <p>- Majd azután, ha az asztalt eltakarítottam!</p>
               <p>Ebben meg kellett nyugodni.</p>
               <p>- Gyújts rá addig, öreg - kínálta öccsét Richárd.</p>
               <p>- Köszönöm; a te dohányod nagyon erős.</p>
               <p>- Talán meg is érezné rajtad őméltósága, hogy csempészett dohányt szívtál? -
                  csipkelődék Richárd. - No, kiment már Pál úr, beszélhetsz.</p>
               <p>- Hát azt akartam veled tudatni, hogy édesanyánktól kaptam levelet.</p>
               <p>- Én is.</p>
               <p>- Tudatja velem a jó mama, hogy az eddigi havi segélyt meg fogja kettőztetni, s
                  hogy rangomhoz illően felszerelhessem szállásomat, küldött ezer forintot.</p>
               <p>- Nekem pedig azt írja édesanyánk, hogy ha így folytatom a pazarlást, végére járok
                  az egész örökségemnek; ha jobban nem gazdálkodom, sem pénzt nem küld, sem
                  adósságaimat nem fizeti.</p>
               <p>- Ez nekem baj. Mert ha én most elkezdem a vígan költekezést, azt főnökeim rögtön
                  észreveszik rajtam. Nem képzeled, milyen rossz renomét szerez az, ha valakiről azt
                  gyanítják, hogy úrfiskodik. Az én pályámon csak annak van előmenetele, aki egészen
                  függ a főnökeitől. Mihelyt itt valaki dandy, rangfokozatán felül tart szállást,
                  jobban él, mint a főnöke; arról azt tartják, hogy dilettáns, s semmi bizalom nincs
                  hozzá többé. Mármost aztán nem tudom, hogy mit csináljak.</p>
               <p>- De én már tudom, hogy mit csináljak. Olyan dolgokban nem gazdálkodhatom, amik
                  láthatók. Mindenütt ott kell lennem és mindent “mitmachen”. Hanem majd gazdálkodom
                  abban, ami láthatatlan.</p>
               <p>- Hát mi az, ami láthatatlan?</p>
               <p>- Amit megeszem. Azt nem látja senki. Ha kiülök az ablakba a fogamat piszkálni, ki
                  tudja felőlem, hogy a “Hét Választónál” diníroztam-e, vagy idehaza traktált meg
                  Pál úr görög olvasóval meg angyalbakanccsal?</p>
               <p>- Tudod mit, Richárd? Én azért jöttem hozzád, hogy annak a pénznek, amit anyánk
                  nekem küldött, felét neked adom.</p>
               <p>Jenő e szóknál még a szemüvegét is levette az orráról, hogy bátyja jobban a
                  szemébe láthasson.</p>
               <p>Az pedig minden megindulás nélkül rágta a fogpiszkálóját.</p>
               <p>- Uzsorára adod?</p>
               <p>Jenő újra felnyomta a szemüvegét, s felhúzta az orrát.</p>
               <p>- Ej, ne tréfálj ilyen ostoba módon.</p>
               <p>- Hát csak azért adod, hogy segítsem elkölteni neked, amihez te nem értesz? Én biz
                  azt a szívességet is megteszem.</p>
               <p>- Gondoltam, hogy te több hasznát tudod venni - szólt Jenő, s a zsebében készen
                  tartott pénzt odanyomta testvére markába, egy kézszorítást is mellékelve
                  hozzá.</p>
               <p>Richárd azt sem mondta rá, hogy “köszönöm”. Köszönje meg amaz, hogy ő elvette.</p>
               <p>- Azután mág egy átadnivalóm van - szólt Jenő rosszul sikerült közönnyel. - Egy
                  meghívó Plankenhorsték holnapi estélyére.</p>
               <p>Richárd két könyökére támaszkodva nézett szatirikus mosollyal öccse
                  szemüvegeibe.</p>
               <p>- Hát mióta lettél te Plankenhorsték estély-bemondója?</p>
               <p>Jenő kényelmetlenül húzódozva felelt:</p>
               <p>- Nagyon megkértek, hogy hívjalak meg a nevükben személyesen.</p>
               <p>Richárd erre aztán nagyot kacagott.</p>
               <p>- Hát itt az uzsora!</p>
               <p>- Micsoda uzsora? - szólt Jenő, egész méltatlankodással támadva föl helyéből.</p>
               <p>- Az, hogy te udvarolnál Alfonsine-nek, ha utadban nem találnád az anyját, aki
                  téged még nagyon kicsiny embernek tart. Madame Antoinette azonban még maga is
                  igényeket tart a világhoz, nem több harminchat esztendősnél, s ha hinni lehet a
                  frizőrjének, még szép asszony is. Gárdista koromban sokszor táncoltam vele az elit
                  bálokban, s nemegyszer ismertem rá a dominó alatt, ki ismerősének szólított. Te
                  ezt mind tudod jól, s gondolod magadban, elviszem a bátyámat elefántnak. Jól van
                  no, öcsém. Meg ne ijedj, nem adom vissza az ötszáz forintodat. Nagy uzsora ugyan,
                  de leszek elefántod. Ülj a hátamra! Amíg te elbolondítod a lyányát, én
                  elbolondítom az anyját.</p>
               <p>- De kérlek! - kiálta fel Jenő, most már igazán ingerülten. - Nekem ott egész
                  becsületes szándékaim vannak.</p>
               <p>Richárd végighúzta mutató- és hüvelykujjait az orrán, s vállat vont.</p>
               <p>- Hát bánja kő! Miattam elveheted mind a kettőt.</p>
               <p>- De hát eljössz?</p>
               <p>- Barátom, hogyne mennék. Vesztrisz híres táncos volt, de ő sem kapott többet
                  ötszáz forintnál egy estére azért, hogy táncoljon.</p>
               <p>- No, ne gorombáskodjál velem! Bizony megharagszom rád, s soha feléd sem jövök.
                  Pénzemet megosztottam veled mint testvéremmel; azt te is megteszed hasonló
                  esetben. Arra pedig, hogy jöjj el az estélyre, kérlek mint jó pajtásomat, s az
                  most extra instantia.</p>
               <p>- No, jól van, öreg. Ne haragudjál! Megyek veled, ahova akarod. Hanem ha ez extra
                  ügy, akkor most nekem van jogom föltételt szabnom az alkuhoz. Hát ide
                  hallgass!</p>
               <p>- Hallgatok.</p>
               <p>- Ha azt akarod, hogy elmenjek Plankenhorsték estélyére, tedd meg a kedvemért,
                  beszélj a méltóságos főnököddel, hogy egy szegény papot, akit ide felcitáltatott
                  ad audiendum verbum, bocsássanak békével haza. Tudod jól, az a mi papunk
                  Nemesdombról, kit ama temetkezési imáért üldöznek most.</p>
               <p>- Hogy tudod te azt? - kérdé Jenő megütközve.</p>
               <p>- Hát, csak rájöttem valahogy. Becsületes, jámbor ember az, hagyjátok
                  szaladni.</p>
               <p>Jenő officiózus képeket csinált.</p>
               <p>- De én úgy tudom, hogy a kancellár nagyon fel van ellene ingerülve.</p>
               <p>- Ej, hagyj nekem békét a ti nagy embereitekkel! Láttam én már mindenféle nagy
                  embert - masculini et faeminini generis - a legelképzelhetőbb mindenféle
                  pongyolában. Tudom én jól, hogy azok is úgy esznek, isznak, ásítanak és horkolnak,
                  mint más ember. Engem meg nem ijesztesz velük. A főnököd ráncba szedi a homlokát,
                  nagyot horkant az ártatlan delikvensre, s aztán, mikor odább ereszti, jót nevet
                  rajta, hogy de megijesztette. Az a pap becsületes fickó. Egy kicsit eljár a szája.
                  De hát azért az Isten cselédje. Eresszétek békével haza; hadd őrizze tovább az Úr
                  birkáit!</p>
               <p>- Jól van no, majd szólok az ügyében őnagyméltóságával.</p>
               <p>- Köszönöm, de mármost igazán ülj le, és igyuk meg ennek a szent békekötésnek az
                  áldomását. Pál úr!</p>
               <p>Pál úr kompareált.</p>
               <p>- Itt egy tízforintos. Hozzon két palack pezsgőt! Egyet nekünk, egyet magának!</p>
               <p>Pál úr nagyon meglógatta a fejét kifelé mentében, s erősen dörmögé magában:</p>
               <p>“Én is csak ilyen voltam, mikor ifjú legény voltam.”</p>
               
            </div>
            <div type="chapter">
               <head>MINDENFÉLE EMBEREK</head>
               <p>A Plankenhorst család estélyei <hi>eltűrt</hi> nevezetességgel
                  bírtak a rezidenciában.</p>
               <p>A Plankenhorst név elég jó hangzású volt, csak az hiányzott belőle, hogy nem volt
                  előtte a bárói cím. Hanem azért az özvegy nőt baronesse-nek címezték, mert ő annak
                  született. Még a leányát is megtisztelték e címmel udvarlói. Én bizony nem tudom
                  egész hitelességgel, hanyadik ivadéknál szűnik meg ez a reagens hatással bírni a
                  leányágon.</p>
               <p>Plankenhorsték saját házukban laknak a belvárosban, ami Bécsben nagy szó. Hanem az
                  nagyon ódon épület volt már, még Mária Terézia idejebeli stíl szerint, és a
                  földszinti szobák ki voltak adva boltoknak.</p>
               <p>Költséges háztartást vittek; hanem nyáron sohasem mentek jószágaikra, a holt
                  idényt is Bécsben töltötték.</p>
               <p>Bejárásuk volt a legmagasabb udvarhoz, s ott sokszor voltak láthatók, hanem
                  társaságukat inkább csak a férfi, mint a női rész kereste. A bárók, akiknél
                  kezdődik az ember, s a hercegek, akiknél kezdődik a nemesember, gyakran nyújtották
                  kezüket a kellemes Antoinette asszonynak, midőn a büfébe vezették, s a bájos
                  Alfonsine-nek, ha táncra vitték; és mikor a hercegek jelmezbálokat adtak, azokból
                  nem hiányzott a két Plankenhorst úrhölgy. Hanem azért nem hallatszott, hogy
                  valamely báró vagy herceg valami komolyabb viszonyt iparkodott volna kötni e
                  családdal.</p>
               <p>Az ő estélyeik nevezetesen látogatottak voltak, s azokban sok országos és szívbéli
                  cselszövény lett kifőzve. Hanem az volt a feltűnő, hogy azokban az estélyekben
                  mégsem az a társaság vett részt, amelyet ők szoktak látogatni. Nem lehetett náluk
                  egy Sedlniczkyvel, Inzaghival, Apponyival találkozni, hanem azoknak tanácsosaival
                  és titkáraival. Windischgraetz és Colloredo hercegeket senki sem kereste ottan;
                  hanem azért voltak jelen tisztes arcú, érdemrendes mellű, aranygalléros katonai
                  kitűnőségek, annál több fiatal életvidám tiszt és nemes testőr. A hölgykoszorú is
                  igen válogatott volt, rang, hivatal, születés által kitüntetett családok hölgyei
                  és kisasszonyai.</p>
               <p>Ami pedig a hangot illette, az minden kifogáson fölüli volt, a convenientia és
                  societas szabályait illetőleg. A mulatság igényeit tekintve pedig az az előnyük
                  volt Plankenhorsték estélyeinek, hogy ott elegáns társaságban lehetett élvezni
                  fesztelenül, ami nem mindig adatik együtt, mert vagy fesztelenül mulat az ember,
                  csakhogy a társaság nem elegáns hozzá, vagy pedig elegáns társaságban mulat,
                  csakhogy decidáltan unja magát mellette.</p>
               <p>Plankenhorstéknál mind a két előny egyesült.</p>
               <p>Hanem azért mégis, mikor este kilenc órakor Jenő teljes bálornátusban elment
                  Richárdért, hogy majd elviszi magával, azt még egészen öltözetlenül találta. A
                  pamlagon feküdt, s valami regényt olvasott.</p>
               <p>- Hát te nem készülsz az estélyre?</p>
               <p>- Micsoda estélyre?</p>
               <p>- Plankenhorstékhoz.</p>
               <p>- No nézd, erről egészen elfeledkeztem! - szólt Richárd felugorva a pamlagról. -
                  Héj, Pál úr!</p>
               <p>- Ugyan mondd meg, Richárd, miért húzódozol te olyan nagyon ezektől az emberektől,
                  akik olyan nyájasak, olyan előzékenyek hozzánk, s akiknél olyan jól lehet
                  mulatni.</p>
               <p>- No mi baj? - kiálta be az ajtón Pál.</p>
               <p>- Jöjjön be, Pál úr, aztán borotváljon meg! - mondta az öregnek Richárd. Nemcsak
                  szakácsa volt az, hanem borbélya is.</p>
               <p>- Hiszen már régen akartam mondani, hogy miért nem készül - dörmögé az öreg. - Ha
                  én fejemben nem tartanám, felit is elfeledné dolgának. Pedig a meleg víz is kész
                  már. No, hát üljön le!</p>
               <p>Richárd le hagyta magát ültetni egy székre s nyakába köttetni a törülközőt.</p>
               <p>- De hát az én kérdésemre miért nem felelsz? - unszolá Jenő, míg Pál úr a szappant
                  habarta. - Mért idegenkedel Plankenhorstéktól?</p>
               <p>- Tudja mennykő! - felelt Richárd. - Olyan <hi>grófhatnám</hi>
                  emberek.</p>
               <p>Jenő önbizalmasan mosolygott.</p>
               <p>- Én azt nem tapasztaltam.</p>
               <p>- No, tartsa az állát! - rivallt Pál úr a gazdájára, s elkezdé a képét körös-körül
                  beszappanozni.</p>
               <p>Mikor aztán egészen be volt a képe szappanozva egész a szája széléig, akkor
                  Richárd elkezdett valamit mesélni az öccsének, míg Pál úr a beretvát megfeni a
                  szíjon.</p>
               <p>- Te Jéni! Egyszer, mikor Velencében voltam, találkoztam a tengerparton egy
                  faquinnal, akinél volt egy hosszú, horgas végű sodrony. Kérdeztem tőle, mit keres
                  itt. “Ebédrevalót” - felelt a faquin. Éppen apály ideje volt, s a tengerhomokban
                  apró gömbölyű lyukacskákat lehetett látni. A faquin kivett a korcából egy
                  csipetnyi sót, s azt egy ilyen homoki lyukba hintette. Arra egyszerre hirtelen
                  kitolta a lyukból az ujját egy csigabiga, akit úgy hínak az olaszok, hogy “pesce
                  canella”. A faquin hirtelen keresztülütötte rajta a hegyes drótszigonyt, s
                  kirántotta a jámbort a hüvelyéből. Akkora kis féreg, mint az ujjam. “No bizony
                  barátom, ez sovány ebéd” - mondám a faquinnak. A faquin mosolygott; hosszú
                  madzagot húzott a drót másik végébe, s azután egy sziklához ment, ahol mély volt a
                  víz, oda leeresztette a fickándozó pesce canellát, s egy kis idő múlva egy nagy
                  bolond stockfischt húzott ki a horga végén.</p>
               <p>- Hogy jut neked ez most eszedbe? - kérdé Jenő, furcsán vonogatva vállát.</p>
               <p>- Magam sem tudom én.</p>
               <p>- Jobb lesz már nem diskurálni, mert még belevágok a képébe! - förmedt rájuk Pál
                  úr. - Az úrfi csak menjen előre, a kapitány urat majd transzportálom én, ha ki
                  lesz pucolva. Odatalálunk magunkba is. Tudjuk bizony, hogy a Plankenhorst-házba
                  nem szükség az ablakon felmenni kötéllajtorjával.</p>
               <p>Jenő tanácsosnak találta megfogadni Pál úr utasítását, és bátyjának
                  becsületszavával megelégedve, hogy eljön, őt frizőrje kezében hagyni - nehogy még
                  azt is megmagyarázza, hogy miért olyan bolond a pesce canella, hogy elhagyja a
                  biztos menedéket, s kidugja az ujját, ha sót hintenek rá.</p>
               <p>Félóra múlva csakugyan találkoztak egymással Plankenhorsték termeiben. Jenő
                  sietett bátyját bemutatni a háziasszonynak és kisasszonynak, kik azonnal
                  konstatálták, hogy már volt szerencséjük vele találkozni. Antoinette asszonyság
                  azt is hozzátette, hogy nagy örömére szolgál a kapitány urat saját termeiben is
                  láthatni.</p>
               <p>A kapitány úr mondott neki egypár locus communist, s aztán jött más, ennek átadta
                  a helyet.</p>
               <p>- Akarod, hogy megismertesselek itt egynehánnyal a társaságból? - kérdé tőle
                  Jenő.</p>
               <p>- Sose fáraszd magad vele! Jobban ismerem én ezeket itt, mint te. Az a martialis
                  termetű feldmarschall amott, ki oly hangosan konverzál, mintha brigádot
                  kommandírozna, az egy élelmezési főtiszt, ki teljes életében prófuntot mért és
                  szénát porciózott, s nem hallott máskor ágyúzni, mint a császár neve napján. Az a
                  fiatal herceg, ki oly magasra feltett szemüveggel osztja a kegyes mosolygást, az a
                  polizeidirektor titkára; különben igen hatalmas férfi. Az a tiszteletre méltó
                  bankár, ki egyszerre három emberrel beszél, a hasától nem látja a lábát, s
                  óralánca drága fityegőivel játszik, az valami medizinalrat a Sektion für
                  Sanitätstwesennél; a közkórházak vannak rábízva, meglátszik rajta. Az a nyájas kis
                  öregúr, ki talleyrandi finomsággal köt diskurzust mindenkivel, az az
                  államkancellár referense “über öffentliche und private Unterhaltungen”. Az a
                  ferdére festett képű duenna abban a kávészín szalüpben, az Blummenberg bankárnak a
                  felesége, akinél az előkelő körök tékozló fiai szoktak adósságot csinálni, s aki
                  ennélfogva mindent tud, mi a legmagasabb körökben történik; s az a fiatal
                  kisasszony, ki itt tőlünk nem messze olyan bizalmas mosolygással beszél egy hozzád
                  hasonló öreg ifjúval, az a leggonoszabb spion, aki valaha titkokkal kereskedett;
                  különben igen szeretetre méltó, kis, naiv leányka.</p>
               <p>Jenő igen fanyar képet csinált mindezekhez. Úgy tetszett neki, mintha Richárd
                  bátyja nem valami éppen nagyon megtisztelő véleménnyel volna erről az egész
                  társaságról.</p>
               <p>- Többet ér ennél az egész kompániánál az a kis szobalyány, akivel a lépcsőn
                  találkoztam - szólt másfelé fordítva a beszédet Richárd. - Ej, de helyes kis
                  gyerek! Nem tudom, ide tartozik-e. Már annak a kedvéért eljárnék az estélyeitekre.
                  Mikor elszaladt mellettem, megcsippentettem az orcáját, de mondhatom, hogy olyat
                  koppantott a kezemre, hogy most is sajog bele.</p>
               <p>Ezt már Jenő hallgatta is, nem is, mert éppen közeledett feléjük egy előkelő
                  kitűnőség, akire már messziről el kellett kezdeni a mosolygást.</p>
               <p>Akkor aztán Richárd is arra fordult, hogy meglássa, ki kényszeríti az öccsét ily
                  önkéntes nyájasságra!</p>
               <p>Egy magas, szikár úr, egész termete csupa szeglet, arca egy rendetlen prizma,
                  szegletbe menő szemöldök, hegyes szegletű orrhegy, trapezialis állkapca,
                  divergens, hegyes bajuszok a felső ajk fölött, s azokkal trigonometrice
                  ellentétes, kis, hegyes szakáll az alsó ajk alatt.</p>
               <p>Richárd ezt az alakot is igyekezett magában kitalálni.</p>
               <p>“No, ez a valaki, akire most itt az öcsém egy távmosolyt intéz, kétségtelenül fő
                  udvari kurír a spanyol követségnél.”</p>
               <p>Hanem most az egyszer megjárta lavateri tanulmányával.</p>
               <p>A szegletes úr öccsét csak úgy per tangentem üdvözölve, egyenesen őhozzá lépett, s
                  mindkét karját bizalmasan megveregetve becéző tenyereivel, nyájasan és magyarul
                  szólítá meg:</p>
               <p>- Szervusz, Richárdkám! Szervusz.</p>
               <p>Richárd hidegvérrel visszaadta neki a köszönést:</p>
               <p>- Szervusz.</p>
               <p>Mire a szegletes úr az egyik bajuszán egyet rántott, mintha a válasz nem lett
                  volna egészen ínyére, míg Jenő zavarodottan harapott ajkába, mintha neki kellene a
                  maga száját megharapni azért, amit Richárd mondott.</p>
               <p>Richárd pedig azt hitte, hogy ez a valaki, aki őt itt most tegezi, valahol valami
                  államkancellári bálban bruderschaftot ihatott vele, s még most is emlékezik rá,
                  amit pedig ő reggelre elfelejtett. Lehet a világon ilyen jó pajtás még sok.</p>
               <p>- Hát hogy vagy, hogy? - kérdé a szegletes úr familiáris bizalmaskodással.</p>
               <p>- Keményen - felelt Richárd. - Látom, te is jól ki vagy keményítve.</p>
               <p>A szegletes úrnak ez sem tetszett, most már az alsó ajkán meghagyott ecsetformát
                  kezdte húzogatni.</p>
               <p>- Holnap indulok haza. Mit izensz édesanyádnak?</p>
               <p>- Hát te is azon a tájon lakol?</p>
               <p>Erre a kérdésre mind a két hegyes bajusz felvonult az orrig, míg Jenő testvér
                  iparkodott olyan képet csinálni, mint aki nem hallgatja, hogy mit beszélnek
                  mellette.</p>
               <p>- Nos, mit izensz édesanyádnak? - ismételte a szegletes úr.</p>
               <p>- Csókolom a kezeit.</p>
               <p>E szóra a prizmatikus arc szögvonalai egyszerre más kombináció szerinti
                  összeszögellésekre alakultak, amit más ember arcán gyöngéd kedveskedésnek fognánk
                  nevezni.</p>
               <p>- No, ezt át fogom neki adni - szólt a szegletes úr megragadva mindkét kezével
                  Richárd jobbját. - Bizonyos lehetsz felőle, kedves Richárd, hogy kézcsókodat a
                  legnagyobb hódolattal fogom én magam kedves, szeretett anyádnak átadni. Én
                  személyesen.</p>
               <p>- No iszen nem szükséges éppen ilyen nagy pontossággal járnod el e megbízásban,
                  mert hiszen én sem adtam neked a kézcsókot in natura.</p>
               <p>- Ühm - dörmöge erre magában a szegletes úr, s alsó ajkát oly mélyen behúzta fogai
                  közé, hogy a kis pemzliforma szakáll feltolakodott a két bajusz közé
                  harmadiknak.</p>
               <p>Veszedelmes volt azt a kérdést kockáztatnia, hogy “te talán nem tudod, kivel
                  beszélsz?”, mert ha erre az a válasz jön, hogy “de igen”, akkor az eddig váltott
                  szavak igen nagy mértékét fejezik ki a fumigálásnak. Másképpen kellett a való
                  felismerésére vezetni a tudatlan ifjút.</p>
               <p>- S hát te magad nem szándékozol lejönni?</p>
               <p>- Talán, ha concentrirung lesz Pesten, és az ezredemmel leparancsolnak.</p>
               <p>- Kaphatnál szabadságidőt, ha le akarnál jönni a vármegyébe.</p>
               <p>- Hát ott mit látnék?</p>
               <p>- Nagyobbszerű concentrirungot és igazi, nem scheingefechtet, hol az ország első
                  kapacitásai fognak megmérkőzni egymással, s látni fognád, hogy vannak még a
                  csatatéren kívül is ütközetek, mikben az igaz hűség kipróbáltatik.</p>
               <p>- Igen? Ólmos bottal. Restauráció lesz megint?</p>
               <p>- Nem, édes öcsém. A szellem és igazság fegyvereivel; azon fegyverekkel, mikkel
                  dicsőült atyád küzdött egy magas cél diadaláért; s amely küzdelem folytatására
                  lesztek hivatva ti.</p>
               <p>- Ahhoz nekem se pénzem, se eszem.</p>
               <p>- Majd megjön mind a kettő. S amíg ti, a dicsőült fiai elfoglalhatjátok azt a
                  helyet, melyet halhatlan atyátok minden viharban megállott: addig helyettetek ott
                  leszek én, ki a szent küzdelem folytatásában, ha nem oly vaskézzel is, mint az
                  övé, de hasonló vasakarattal fogok kitartani. Adieu, kedves Richárd. Én még az
                  éjjel utazom. Adieu. Kedves anyádnak meg fogom mondani, hogy te egészséges vagy.
                  Első dolgom lesz, hogy vele szóljak, ha megérkezem Nemesdombra; ha éjfélben
                  érkezem is. S ha én szóltam vele, ő hívatni fog téged. Ő nagyon szeret téged.
                  Adieu, kedves Richárd.</p>
               <p>A szegletes úr jól megrázta Richárd kezét, s oly kegyteljes mosollyal vált meg
                  tőle, mintha az csupa merő hízelkedésekkel traktálta volna.</p>
               <p>Jenő a diskurzus vége felé odább sandalgott, hogy még tanúnak se legyen jelen, s
                  iparkodott valami látszólagos társalgást kezdeni a titkokkal kereskedő naiv
                  kisasszonnyal. Amint pedig fél szemmel észrevette, hogy a szegletes úr elvált
                  Richárdtól, sietett bátyjához vissza.</p>
               <p>- No, te ugyan gyönyörű sottise-okat csináltál ezzel az emberrel!</p>
               <p>- Miféle sottise-okat? - kérdé az, semmiről sem tudó képpel.</p>
               <p>- Hát először is visszategezted.</p>
               <p>- Hát ha ő per tu szólíta meg.</p>
               <p>- De hát nem ismered? Ez Rideghváry.</p>
               <p>- Nem bánom én, ha Melegváry is.</p>
               <p>- Családunknak régi benső barátja, kit sokszor láthattál odahaza.</p>
               <p>- Ej, ha én minden <hi>fizázsra</hi> emlékezném, amit valaha a
                  házunknál láttam nyolcesztendős koromig, amikor a katonaiskolába felhoztak. Biz én
                  nem rajzoltam le az albumomba Betegváry vagy Micsodaváry úrnak a fizimiskáját;
                  pedig egy línea segélyével könnyen tudnék ilyen arcképet architektúrázni.</p>
               <p>Jenő iparkodott bátyját félrehúzni valami szögletbe, hogy meg ne hallja valaki más
                  is, mit beszél.</p>
               <p>- De kérlek - súgá fülébe -, ez igen nevezetes ember.</p>
               <p>- Én megengedem neki.</p>
               <p>- Ez az adminisztrátora a vármegyénknek.</p>
               <p>- Hát az a vármegye dolga.</p>
               <p>- És még más valami is... Nekünk leendő mostohaapánk.</p>
               <p>- Hát ez az anyánk dolga.</p>
               <p>Richárd e szónál hátat fordított öccsének.</p>
               <p>Jenő még akart neki valamit mondani, hanem az lerázta nyakáról.</p>
               <p>- Hagyj nekem békét a te Erdegváry uraddal. Nem azért jöttünk mink ide. Eredj
                  kurizálni Alfonsine-nek; most nincs körülötte más, csak az a nyaffadt hofsekretär
                  extra statum; azt már csak ki tudod szorítani a helyéből. Aztán emlékezzél arra a
                  történetre a pesce canelláról meg a stockfischről.</p>
               <p>Jenő tréfás nehezteléssel bökte oldalba bátyját ujjával.</p>
               <p>- Ej, te gonosz! Hát melyikünk a pesce canella - melyikünk a stockfisch?</p>
               <p>- Most a hofsekretär a pesce canella, s te vagy a stockfisch; hanem ha egy
                  náladnál különb épouseur kerül a halászatba, akkor te leszesz a pesce canella, az
                  lesz a stockfisch.</p>
               <p>Jenő csóválta a fejét, és mosolyogva ment odább, pedig igazán haragudott a
                  tréfáért.</p>
               <p>Richárd egy óra hosszat táncolt és unatkozott Plankenhorsték termeiben. Kártyázni
                  ott éppen nem szoktak; ettül ment volt a hírük. Volt ugyan fiatal hölgy e
                  termekben elég, s Richárd hírhedett csábítónak volt kikiáltva, hanem az untatta
                  éppen legjobban, hogy ez olyan könnyű mesterség. Asszony, leány, mind olyan
                  egyforma.</p>
               <p>Richárd teljes öntudatával bírt annak a szomorú szerencsének, hogy őutána minden
                  asszonyféle bolondul; szép és kevésbé szép, ifjabb és években gazdagabb. Csak
                  köszönnie kell; viszonoztatik.</p>
               <p>Egy szobaleány, ki az arcát megcsippentőnek kezére üt, ránézve új dolog.</p>
               <p>Még eddig nem talált sem férfira, ki a küzdésben, sem nőre, ki a szerelemben
                  mestere lett volna.</p>
               <p>Egyszer megint összeakadt az öccsével.</p>
               <p>- Nem jössz egy csésze teát bevenni a büfébe?</p>
               <p>- Nem bánom.</p>
               <p>Jenő arca sugárzott a dicsőségtől. Bizonyosan diadalmas előhaladásokat tett
                  Alfonsine-nél.</p>
               <p>- Nézd csak - szólt Richárd a büfébe érkezve -, ott van az én cicuskám, csakugyan
                  rumot és limonádét oszt a kredencben a vendégeknek.</p>
               <p>- Te szerencsétlen! - kiálta rá Jenő. - Egyik bakot lövöd a másik után, mint
                  valami új Parlagi Jancsi. Hisz az nem szobaleány, hanem Edit kisasszony, a család
                  egyik nőrokona.</p>
               <p>Richárd megütközve állt meg.</p>
               <p>- Micsoda? Ez a családhoz tartozó rokon? Akit egyedül hagynak este a lépcsőn alá s
                  föl szaladgálni, s az estélyen rumot, limonádét engednek vele osztogattatni a
                  vendégeknek?</p>
               <p>Jenő a vállait vonogatta.</p>
               <p>- Tudod, nagyon szegény rokonok leánya, csak így kegyelemből tartják. Aztán még
                  egészen gyermek. Tán tizennégy-tizenöt éves, nem esik beszámítás alá.</p>
               <p>Richárd végignézte öccsét.</p>
               <p>- No, nem is volt hát ez a te háziasszonyod bárónő soha.</p>
               <p>- De hát mit csináljon ilyen szegény rokonoknak felfogadott leányából?
                  Baronesse-nek nem nevelheti.</p>
               <p>- Ne fogadná fel. Hát így mi lesz belőle? Valami úrféle el nem veheti ilyen
                  cselédi állásban; valami szegény ember pedig nem emelkedhetik hozzá, előkelő
                  származásánál fogva.</p>
               <p>- Az mind igaz, kedves Richárd, hanem az engemet mind nem érdekel.</p>
               <p>Richárd aztán otthagyta az öccsét, s odament a kredenchez, ahol Edit kisasszony
                  osztott cukrot és narancsot.</p>
               <p>Edit csakugyan gyermek volt még: telt, piros arcú, eleven alak, szemekkel, mint az
                  égő parázs, és nevető korallpiros ajkakkal; feltűzött hajat viselt, ez volt egész
                  fejdísze; sűrű, fekete és ragyogó; vékony, fekete szemöldei és finom metszésű orra
                  szelídebb kifejezést adtak merész tekintetének, mint aminőt talán szenvelgett.</p>
               <p>Ő egészen otthon találta magát ebben a szerepben, ami neki volt juttatva. Tetszett
                  neki ez a fesztelen bizalmaskodás, amivel a vendégek viseltettek hozzá, hogy úgy
                  bántak vele, mint egy gyermekkel, mint egy cicával. Legalább karmolhatott
                  érte.</p>
               <p>Richárd közelített a leányhoz, az pedig nemhogy durcásan fordította volna el tőle
                  fejét, amihez az első találkozás után teljes joga lett volna, sőt gúnyos daccal
                  mosolygott feléje azokkal a csillagszóró szemeivel, s mikor Richárd odalépett a
                  kredenchez, azt mondá neki:</p>
               <p>- Ahá! Fél most tőlem, ugye?</p>
               <p>Eltalálta. Richárd csakugyan olyasvalamit érzett.</p>
               <p>- Edit kisasszony, én bocsánatát kérem. De hát hogyan engedik kegyednek, hogy este
                  egyedül járjon a lépcsőn, ahol annyi ember megfordul?</p>
               <p>- Ah, azok mind ismernek már engem. Aztán dologban jártam. Ön szobalyánynak
                  nézett, ugye?</p>
               <p>- Valóban azt akartam mentségemre felhozni.</p>
               <p>- De hát azzal is úgy kell bánni, mi?</p>
               <p>Ezzel csakugyan megakasztotta Richárdot; erre nehéz volt megfelelni.</p>
               <p>- Nomármost mondja meg, hogy mit parancsol; aztán menjen a táncterembe: ott már
                  várják.</p>
               <p>- Nem kell biz énnekem, kisasszony, se mandulatej, se citromvíz, hanem adja ide a
                  legkisebbik ujjacskáját a kezének, arra, hogy megbocsát.</p>
               <p>- Menjen, menjen, nem adom önnek a kezemet, mert önnek rossz keze van.</p>
               <p>- Ha azt mondja, hogy rossz kezem van, holnap megverekszem valakivel, s levágatom
                  ezt az én rossz kezemet tőbül. No, akarja, hogy levágassam ezt az én bűnös
                  kezemet, amely önt megbántotta? Engemugyse, holnapután fél kézzel fog látni.</p>
               <p>- No menjen, ne bolondozzék; inkább nem haragszom - szólt a gyermek, s odaadta -
                  nem a kisujját, hanem az egész tiszta, őszinte, meleg kezét, hogy Richárd kezébe
                  szoríthassa azt.</p>
               <p>Nem volt éppen a közelben, aki ügyelt volna rájuk. És akkor azt mondta Richárd
                  annak a kis leánynak:</p>
               <p>- Most pedig lelkemre fogadom kegyednek, hogy soha, még csak szemem tekintetével
                  se bánthassam meg kegyedet, még a szememet sem fogom kegyedhez tovább emelni, mint
                  eddig a kézig.</p>
               <p>És megtartotta, amit mondott; mert amint az eleresztett kéz a leányka termetén
                  aláhanyatlott, lesütötte előtte a szemeit, és úgy vett búcsút, hogy még csak a
                  szemébe se kacsintott.</p>
               <p>Mikor éjfél után ismét együtt hazakocsizott a két testvér, Jenő úrfinak nagyon
                  feltűnt, hogy bátyja ezúttal nem kötődik vele.</p>
               
            </div>
            <div type="chapter">
               <head>A BAKFIS</head>
               <p>Richárdot azután nem kellett nagyon erőltetni a Plankenhorst család látogatására;
                  járt oda magátul is eleget.</p>
               <p>Udvarolt a háznál mindenkinek; a háziasszonynak, a leányának és mindennapos
                  vendégeinek. Azt hitte, azért majd nem látnak bele.</p>
               <p>Jenő öccsét túl boldoggá tette vele. Az ifjú őrülésig szerelmes volt
                  Alfonsine-be.</p>
               <p>Az igaz, hogy igen szép hölgy volt; eszményi arc, alak. Finom, tökéletes vonások,
                  nemes hajadoni tekintet; báj és kellem minden arcjátéka.</p>
               <p>De milyen sötét lélek lakott ez angyalarcon belül! Ez a két ragyogó, égszínkék
                  szem balcsillagzat volt; minőről azt mondta az asztrológ: “Aki e csillag alatt
                  útra indul, elvesz az!”</p>
               <p>Egy este a szokott estély végeztével szobaleányával vetkőzteté magát Alfonsine.
                  Külön hálószobája volt anyjáétul.</p>
               <p>A komornáját mamzel Bettinek hítták.</p>
               <p>Mikor egyedül voltak, azt kérdezé komornájától Alfonsine:</p>
               <p>- Mit csinál a bakfis?</p>
               <p>Bakfis persze annyit tesz, hogy sült hal. Hanem akik a német nyelvben e szónak
                  valami különös gyöngéd értelmet akarnak adni, azok gondolnak alatta holmi olyan
                  kis felserdült leánykákat, akik már nem gyermekek, de azért még ráérnek várni a
                  főkötőig; akik még ártatlanok és ostobácskák; akik már éreznek valamit a
                  szívükben, de nem tudják, hogy mit; fecsegnek, és nem tudják, hogy miről; a tréfát
                  komolynak, a komolyat tréfának veszik, s a legelső szép szót, amit nekik mond
                  valaki, arany gyanánt kapják. Ez a bakfis.</p>
               <p>- A bakfis tanul úszni - felelt ravasz arcfintorítással a mamzel.</p>
               <p>- Még mindig vezérkötélen? Még nem szabadult fel?</p>
               <p>- Majd nemsokára - szólt Betti, Alfonsine hajfürtjeit kibontva, hogy éjre másként
                  fonja. - A múltkor, hogy kibontotta a haját, azt kérdezte: “Melyikünk haja
                  hosszabb? Az enyim vagy Alfonsine-é?” - s körül beterítette magát vele.</p>
               <p>- Haha! A bakfis!</p>
               <p>- Én azt mondtam neki, az övé szebb.</p>
               <p>Ezen mind a ketten összenevettek.</p>
               <p>- Tehát tudja már magáról, hogy szép?</p>
               <p>- Afelől én is igyekeztem őt felvilágosítani, hanem ez éppen ellenkező hatással
                  van rá. Egyszer felvilágosítottam afelől, hogy igen jól áll neki a nevetés,
                  gyönyörű fogsorai vannak; azóta, mikor nevet, befogja a száját. Máskor
                  megmagyaráztam neki, hogy szép, magas homloka milyen vidám tekintetet ad arcának;
                  azóta lehúzza a haját a homlokára, hogy keskeny legyen.</p>
               <p>- Kérkedés az! Azt mondja magában: “Annyira szép vagyok, hogy el kell titkolnom
                  egy részét.” Nem ábrándozik-e?</p>
               <p>- Furcsa az nála. A minap a baronesse-nek egy főkötőjét föltette a fejére, s
                  megnézte magát a tükörben, s aztán nevetett: “Milyen különös volna az, ha én
                  asszony volnék.” És azóta sokszor előhozza azt, és képzelgeti magában: “Vajon mi
                  dolgom volna nekem, ha asszony volnék? Ezt főzném, azt főzném az uramnak. Este
                  várnám a kandalló mellett, hogy hazajön; egymás mellett ülnénk, aztán olvasnánk
                  egy könyvbül, ennénk egy tányérról, innánk egy pohárból, aztán úgy neveznők
                  egymást, hogy »szívecském«. Ha mulatságba mennénk, mindig egymással
                  táncolnánk.”</p>
               <p>- Tehát gondolkozik felőle? - szólt Alfonsine, ravasz tekintettel pillantva fel
                  Bettire.</p>
               <p>- Sokszor előhozom neki, hogy milyen rossz sorsa van itt. Milyen megvetőleg bánik
                  vele a két baronesse; hogy lenézik, szidják, mint a cselédet, nyomorultul
                  járatják, akár egy szobaleányt; azon sokat kesereg.</p>
               <p>- Az jó.</p>
               <p>- Előttem ugyan mást mond. Azt mondja, hogy ez mind jól van így; de én sokszor
                  rajtakapom, hogy éjjel, mikor azt hiszi, hogy mindenki alszik, sír és
                  nyugtalan.</p>
               <p>- Beszél-e valakiről?</p>
               <p>- Minden férfiról szokott fecsegni, aki csak a háznál megfordul; kibeszéli, amit
                  gondolt felőlük: ez szép ember, az kiállhatatlan, ez tréfás, amaz unalmas. Csak
                  egyről nem akar beszélni soha.</p>
               <p>- Tudom.</p>
               <p>- Hanem ha annak a nevét előhozom neki, mélyen elpirul. Arról azután hiába
                  beszélek neki akár jót, akár rosszat - nem tudok belőle kivenni semmit.</p>
               <p>- Hát az jár-e körüle nagyon?</p>
               <p>- Vigyázok rá. Szörnyű óvatos. Ahol összetalálkozik Edittel, más ráncba szedi
                  arcát, szemébe nem kacsint, fejhajtva üdvözli; alig szól hozzá pár szót. Ismerem
                  én már ezt.</p>
               <p>- Szegény kis bakfis! Csináljon neki örömet, Betti! Holnap új ruhát kap. Egy
                  öltönyömet elrontotta a szabó; az neki jó lesz.</p>
               <p>Betti mamzel nevetett.</p>
               <p>- Azt a rózsaszín tarlatánt? Hisz az báli ruha!</p>
               <p>- Azért jó lesz neki. Hadd örüljön neki. Beszéljen neki olyanformát, hogy eddig
                  csak azért volt mellőzve, mert úgy tekintettük, mint gyermeket. De most már kinőtt
                  belőle, s most már ő is házi kisasszony lesz. Taníttatjuk táncolni, zongorázni,
                  énekelni.</p>
               <p>- Komolyan?</p>
               <p>- Csak mondja ezt neki. Be lesz ezután vezetve a társaságba; meg lesz mindenkinek
                  mondva, hogy ő családtag.</p>
               <p>- Ha ezt ma este elmondom neki, reggelig nem alszom tőle, mert folyvást arról fog
                  beszélni. Különösen az énekléshez nagy kedve van.</p>
               <p>- Szegény kis bakfis! Ugyan tegye meg neki ezt az örömet.</p>
               <p>...Ó, szívtelen Jezabel!</p>
               <p>Néhány nap múlva meghívást kapott Richárd Plankenhorstékhoz.</p>
               <p>Csak en famille lesznek; whistpartie, teázás és Alfonsine énekel.</p>
               <p>Richárd örömest fogadott már minden meghívást e családhoz, akármilyen unalmas
                  mulatságokkal kecsegtettek is azok.</p>
               <p>Nem is úriaskodott a későn jövetellel, inkább előreigazította az óráját, hogy
                  legyen mentsége, ha ő az első megérkező.</p>
               <p>Most is úgy járt.</p>
               <p>Az előszobában, hol a komornyik átvette a kardját, köpönyegét, még nem látott
                  idegen felöltönyt a fogason.</p>
               <p>- Talán én vagyok megint a legelső? - kérdé a komornyiktól.</p>
               <p>- Igenis - felelt az mosolyogva, s nyitotta előtte a teremajtót.</p>
               <p>A teremben mamzel Bettivel találkozott Richárd; az tett-vett valamit.</p>
               <p>- Korán jöttem tán, mamzel Betti?</p>
               <p>A mamzel pukkerlit csinált és mosolygott.</p>
               <p>- A baronesse még nincsen idehaza, de mindjárt haza fog jönni. A kisasszony
                  odabenn van.</p>
               <p>Richárdnak nem volt ez új dolog. Akárhányszor találta Alfonsine-t egyedül
                  (természetesen társalkodónéja ráadásával), kellemesen el lehetett vele fecsegni.
                  Finom emberszóló volt. Zongorázni és énekelni is tudott csinosan.</p>
               <p>Most is hallott a két szobán keresztül valami énekhangot Richárd; csupán az tűnt
                  fel neki, hogy ez a hang sokkal erősebb és csengőbb, mint különben szokott lenni;
                  de hát, gondolhatta, talán olyankor mindenki jobban énekel, ha nem hallgatják - ha
                  ugyan gondolt efelől valamit.</p>
               <p>Benyitott a harmadik szobába, honnan az énekhang jött - és ideje maradt
                  észrevétlenül maradhatni a meglepetés nehány pillanatáig. A zongora előtt nem
                  Alfonsine ült, hanem valaki más. Az első percben alig akart ráismerni Richárd.</p>
               <p>Edit volt az, szokatlan, bálias öltözetben és hajdíszítéssel. Rózsaszínű, kivágott
                  ruhát viselt, mely szép nyakát, gömbölyű vállait látni engedé. Valami népies
                  románcot énekelt iskolázatlan, de szimpatikus, csengő hangon, s hozzá, tudatlanok
                  szokása szerint, egy ujjal verte a zongora billentyűit. Egyedül volt a
                  szobában.</p>
               <p>Richárd sokáig megengedte magának, hogy ezt az elefántcsonton ugráló kezecskét
                  bámulja, míg egyszer Edit felvetve szemeit a zongoráról, megpillantá a hozzá
                  közelítőt.</p>
               <p>Első mozdulata az volt, hogy kezével betakarta a keblét. Még szokatlan volt neki
                  ez a viselet. Hanem azután eszébe jutott, hogy oda éppen rossz helyre tette a
                  kezét, s azután végigereszté azt rózsaszín ruháin, s eléje lépett az őt
                  üdvözlőnek.</p>
               <p>Arca égett, és szíve dobogott erősen, hangja alig akart szolgálatára lenni, midőn
                  Richárdnak rebegé:</p>
               <p>- A bárónő nincsen idehaza.</p>
               <p>Richárd úgy szánta szegény gyermeket.</p>
               <p>- És Alfonsine kisasszony? - kérdezé tőle.</p>
               <p>- Együtt mentek el. A Burgba hívattak sietősen. Csak későn fognak hazajönni.</p>
               <p>- Öcsém nem volt itt?</p>
               <p>- Ő még korábban elment.</p>
               <p>- S nem mondta a bárónő, hogy vendéget vár?</p>
               <p>- Azt mondta, hogy komornyikját megbízta eljárni a mára meghívottakat, hogy a
                  “cercle” holnap tartatik meg.</p>
               <p>- Csodálatos, hogy azt nekem nem mondta a komornyik, mikor bebocsátott. Bocsánat,
                  Edit kisasszony, hogy háborítottam kegyedet. Üdvözletemet, kérem, adja át a
                  bárónőnek.</p>
               <p>Azzal meghajtotta magát hidegen, komolyan, és eltávozott.</p>
               <p>Szándéka volt a komornyikot megpirongatni a mulasztásért, hanem azt nem találta az
                  előszobában sehol. S a főajtó, amelyen a lépcsőtornácra ki kelle jutnia, be volt
                  zárva s a kulcs lehúzva a zárról.</p>
               <p>Arra kellett magát szánnia, hogy ismét a nagytermen keresztül a cselédszobákhoz
                  vezető ajtón át távozzék el.</p>
               <p>Azt az ajtót is zárva találta.</p>
               <p>Még egy kijárást ismert, melyen keresztül a konyhából szoktak az ebédlőbe járni.
                  Azt is megpróbálta, az sem nyílt ki.</p>
               <p>Az ebédlőben volt a csengettyűhúzó, mely a cselédségnek szól; azt megrántotta
                  háromszor-négyszer erélyesen, azután várt sokáig - semmi nesz.</p>
               <p>Még egyszer visszament az előszobába, azt még mindig üresnek találta. Itt senki
                  sincs.</p>
               <p>Szíve oly hangosan dobogott, hogy felriasztá alvó lelkét.</p>
               <p>Itt valaki egy végzetes játékot űz, melynek nem tudja még, mi lesz a vége.</p>
               <p>Ismét letette kardját, köpenyét, s visszatért abba a szobába, ahol Editet
                  hagyta.</p>
               <p>Lépteinek hangjára eléje jött a leány. De most már nem égett az arca rózsapírban,
                  halavány volt. Szemei nyugodtan néztek Richárdra. Nem remegett, nem volt
                  zavarban.</p>
               <p>- Megbocsásson, Edit kisasszony - szólt Richárd -, minden ajtót zárva találok
                  magam előtt, s az egész háznál senki sincsen, aki kieresszen.</p>
               <p>Az oldalfalon Alfonsine életnagyságú arcképe volt nagy, aranyos rámában.
                  Richárdnak úgy tetszett, mintha e szép tündérarc kegyetlenül mosolyogna e
                  jelenetre.</p>
               <p>Edit azonban nyugodt közönnyel felelt:</p>
               <p>- A cselédek bizonyosan az udvarra mentek. De ez nem baj. Itt van a főajtónak
                  második kulcsa, azzal én majd kibocsátom önt.</p>
               <p>A falon függött egy nagy antik rácsozatú, remek kulcstartó. Editnek Richárd
                  mellett kelle elhaladnia, hogy e kulcstartóhoz jusson. Midőn melléje ért, Richárd
                  elállta az útját.</p>
               <p>- Egy szóra, Edit! Tudja-e ön, mire gondolok én most e percben?</p>
               <p>Úgy tetszett, mintha az az angyali szép arckép ott a falon az ifjú vállán
                  keresztülhajolva a kárhozat szóváltását folytatná annak feldobogó szívével.
                  Richárd úgy érzé, mintha az egész világ égne körülötte.</p>
               <p>Hanem a leány, akinek útját állta, nyugodt maradt, s a legnagyobb lélekjelenléttel
                  felelt neki:</p>
               <p>- Ön azt gondolja most magában, hogy “én ennek a leánynak egyszer megfogadtam,
                  hogy még a szememmel se sérthessem meg, tekintetemet sem fogom a kezén túl
                  emelni”.</p>
               <p>S a leány két keze összekulcsolva volt ölében.</p>
               <p>- Úgy van - szólt Richárd, s keble egyszerre egy egész pokol nyomásátul szabadult
                  meg. - És most egyet kérek öntől, Edit kisasszony. Sürgetős levelet kell írnom a
                  bárónőnek. Adhat kegyed nekem írószereket?</p>
               <p>Edit a bárónő íróasztaláról felhengeríté a művészi tolólapot, s odamutatott.</p>
               <p>- Tessék.</p>
               <p>Richárd leült az asztal mellé, és írt. Rövid volt, amit írt, hamar készen lett
                  vele. Azután borítékba tette, s azt ostyával lepecsételé.</p>
               <p>Edit ez idő alatt folyvást nyugodtan állt az íróasztal túlsó oldalán, összetett
                  kezeit ölébe leeresztve.</p>
               <p>Richárd fölállt, és eléje lépett a lezárt levéllel. Arca nemes volt és tekintete
                  fennkölt. A leánynak egész lelke szemeiben élt, midőn ez arcot vizsgálta.</p>
               <p>- És miután kegyed el tudta a szívemben olvasni, hogy mit gondolok, most el fogja
                  tudni olvasni azt is, hogy mit írtam a lezárt levélben most.</p>
               <p>S azzal eléje tartá a levél pecsétes felét.</p>
               <p>- El tudja-e olvasni?</p>
               <p>A leány pedig, amint kezei össze voltak kulcsolva, lassankint fölemelé azokat
                  egész arcáig, s így összekulcsoltan homlokához szorítá azokat, nem gondolva rá,
                  hogy ezzel fölszabadítja a szemközt álló tekintetét, hogy szemeibe láthasson, és
                  megláthassa azokban a kétségbeesés, a gyönyör, a fájdalom és felmagasztulás
                  csillagcseppjeit.</p>
               <p>- Igen, e levélben ez van írva - monda Richárd -: “Asszonyom, én öntül nőül kérem
                  Editet; egy év múlva nagykorú leszek, akkor eljövök érte. <hi>Addig
                     bánjék ön úgy vele, mint az én menyasszonyommal.</hi>”</p>
               <p>És azzal odanyújtá a leánynak a levelet.</p>
               <p>Edit ajkaihoz szorítá hosszasan, kínosan a levél pecsétjét, s úgy nyújtá azt
                  vissza Richárdnak.</p>
               <p>Azután Richárd is ajkával érinté a pecsétet, mely kedvese csókjátul volt meleg. Ez
                  volt eljegyzésük csókváltása.</p>
               <p>- Át fogja ön adni e levelet a bárónőnek?</p>
               <p>Edit némán inte fejével, és a levelet keblébe csúsztatá.</p>
               <p>- S most egy évig ne szóljunk egymásnak arról, amit egymásról gondolunk. Isten
                  önnel - szólt Richárd. - Ne kísérjen ön ki! Meg ne lássa valaki ezeket a
                  könnyeket. Ezek már az enyéim. Mutassa meg, melyik a főajtó kulcsa. Most elviszem
                  magammal, s holnap vissza fogom küldeni.</p>
               <p>Richárd maga átvette a főajtó kulcsát, és eltávozott. Még akkor sem volt a többi
                  szobákban senki. Kinyitotta magának az ajtót, újra be is zárta, és nem talált a
                  házi cselédség közül senkit sem folyosón, sem udvaron.</p>
               <p>A leány pedig, mikor Richárd léptei elhangzottak, leborult a földre, s ahol
                  Richárd legutoljára állt, a bársonyszőnyegen meglátszott léptének helye, a leány
                  megcsókolta kedvese lábának nyomát.</p>
               <p>Nagyon késő volt, midőn a baronesse és leánya hazaérkeztek. Edit már saját
                  szobájában volt akkor, azazhogy abban a szobában, melyet mamzel Betti osztott
                  vele.</p>
               <p>- Küldje be a bakfist! - parancsolá Alfonsine.</p>
               <p>Edit bejött.</p>
               <p>- Még ébren voltál, Edit? - kérdé Antoinette asszony.</p>
               <p>- Igen, nagynéném.</p>
               <p>Antoinette vallató tekintettel kémlelt Edit szemeibe. Nem találta bennük azt, amit
                  keresett. Inkább valami szokatlan önbizalmat, ami eddig nem volt sajátja.</p>
               <p>- Nem keresett valaki, míg odavoltunk? - kérdé tőle.</p>
               <p>- De igen, Baradlay kapitány.</p>
               <p>Mind a két hölgy kereszttűzbe vevé Edit arcát. Hasztalan. Nem gyullad az ki többet
                  erre a névre. Az most már jó helyen van a szívben, s nem szalad ki az arcra minden
                  megszólításnál.</p>
               <p>- “Várt” reánk a kapitány? - kérdé Antoinette.</p>
               <p>- Csak addig, míg e levelet megírta nagynénémhez - szólt Edit hidegen, s átadta
                  Plankenhorstnénak Richárd levelét.</p>
               <p>Most az úrhölgyön van a sor, hogy arca kigyulladjon, midőn e levelet elolvasá.</p>
               <p>- Tudja ön, mi van e levélben? - kérdezé izzó tekintetet vetve a leányra.</p>
               <p>- Tudom - felelt Edit, s tekintetében annyi öntudat, annyi nemes büszkeség volt,
                  hogy Antoinette dühe megzsibbadt bele.</p>
               <p>- Mehet ön szobájába, s lefekhetik.</p>
               <p>Edit ment.</p>
               <p>Antoinette dühösen veté oda leányának Richárd levelét.</p>
               <p>- Nesze! Ez a te őrült eszednek a műve!</p>
               <p>Alfonsine elsápadt, és reszketett a dühtől, mikor e levelet végigolvasá. Nem
                  tudott szóhoz jutni.</p>
               <p>Anyjának arca ki volt kelve a haragtól.</p>
               <p>- Azt gondoltad, ugye - szólt összeszorított fogai közül szűrve a szót -, hogy
                  minden ember... Palvicz Ottó!</p>
               <p>Ennél a névnél visszatekintett anyjára Alfonsine; és ami gyűlölet, keserűség,
                  bosszú és anyagyilkos kegyetlenség volt ez egyetlen tekintetben, azt szó nem
                  mondhatja ki.</p>
               <p>- A te ostoba játszmád el van veszve - szólt Antoinette, a levelet darabokra tépve
                  -, most majd jövök én az enyimmel.</p>
               
            </div>
            <div type="chapter">
               <head>A ZSIBÁRUS</head>
               <p>Richárd úgy érzé magát, mikor hazament, mintha lovon ülne, melynek szárnyai
                  vannak.</p>
               <p>Csak most kezdett még magára ismerni.</p>
               <p>A szibarita léhaság után, melyben eddigi napjai eltöltek, valami nemes dac
                  keletkeztét érezte szívében, melynek első neve: az üldözöttek iránti hajlam.</p>
               <p>Egészen meg volt magával elégedve a mai nap kimenetelén.</p>
               <p>Átérzette az egész kísértést, és élvezte a felmagasztaltságot, melyet diadalával
                  teremtett.</p>
               <p>Annálfogva, mikor hazaérkezett, egészen idegennek érezte magát
                  garzonlakásában.</p>
               <p>Minden tárgy emlékeztette valakire, akit szeretett volna már elfeledni. Itt egy
                  szőnyeg, ott egy tabouret, amott egy pár papucs, a falon egy óravánkos; mind
                  gyöngéd viszonyok emlékei, mikre visszatetszéssel tekint mostan.</p>
               <p>- Pál úr! - kiált öreg vitézének.</p>
               <p>- Mi tetszik?</p>
               <p>- Rakjon tüzet a kandallóba!</p>
               <p>Pál úr azt igen természetes indítványnak találja.</p>
               <p>Hanem hogy átkozott nedves a fa, nem akar egyhamar meggyulladni.</p>
               <p>Richárd íróasztala fiókjából előkeres egész csomag leveleket, miknek illata,
                  színes borítékja elárulja gyöngéd tartalmát.</p>
               <p>- Ezekkel alágyújthat.</p>
               <p>Pál úr cselekszi azt nagy gyönyörűséggel.</p>
               <p>A kandalló tüze vígan fellobog a gyöngéd levelek tüzétől.</p>
               <p>- Pál úr! - kezdi Richárd. - Holnap nagy campagne-ra megyünk.</p>
               <p>Pál úr örül annak nagyon.</p>
               <p>- Ezt a sok cókmókot nem hordhatjuk magunkkal a táborozásra. Legyen rajta, Pál úr,
                  hogy ami bútorféle van, azokon adjon túl, amik pedig holmi emlékek, képek,
                  hímzetek, azokat rakja tűzre.</p>
               <p>- Értem, kérem alássan - felel Pál úr.</p>
               <p>Richárd kapitány ágyával szemközt, az alcoven oldalfalán függ egy remek
                  olajfestmény nagy aranyrámában, mely egy hírhedett szépség arcképe volna, ki magát
                  Richárd kedvéért lefestette - mint Danae.</p>
               <p>- Ezt a képet is pusztítsa el, Pál úr! - rendelkezék Richárd.</p>
               <p>- Meglesz - szólt biztatólag a vén huszár.</p>
               <p>Még azután minden fiókját összekutatta Richárd, kihányt belőlük hajfürtöket,
                  száraz virágokat, színes szalagcsokrokat, “mind tűzbe velük”, s miután
                  meggyőződött róla, hogy semmit sem hagyott fenn, mely a múlt emlékeiből kísérteni
                  visszajárjon hozzá, még egyszer rábízta Pál úrra, hogy a masszívabb darabokat is
                  pusztítsa el távolléte alatt, s aztán könnyebbült lélekkel ment vacsorálni.</p>
               <p>Nem is sokáig mulatott odakinn, idejekorán hazatért lefeküdni, s mikor vetkőzni
                  kezdett, nagy megelégedésére látta, hogy Danae csábító képe nem vet rá többé a
                  falról epedő szemeket.</p>
               <p>Olyan jó meleg volt szobájában az elégetett emlékektől.</p>
               <p>Reggel jókor bejött hozzá Pál úr kifényesített csizmáival, s megkérdezé tőle: no,
                  hát hogy aludt?</p>
               <p>- Igen jól, Pál úr, köszönöm kérdését. Látom, hogy jól eltakarított innen mindent.
                  Hanem hát mi lett annak a képnek a rámájával? Csak nem égette el azt is?</p>
               <p>- Azt “is”? - kérdé Pál úr sajátságos bámulattal. - Hát azt gondolja a kapitány
                  úr, hogy azt a képet elégettem?</p>
               <p>- Hát mit?</p>
               <p>- Hát mit? Csak nem ettem gilvagombát, hogy azt a szép képet a kályhába
                  dobjam!</p>
               <p>- Hát mit csinált vele?</p>
               <p>Már hiszen megkövetem, én is voltam ifjú legény, nekem is csinált a szeretőm
                  gyöngyös dohányzacskót a nevem napjára; de mikor azután megcsalt a szeretőm, én
                  nem dobtam a gyöngyös dohányzacskóm a kemencébe.</p>
               <p>- Hát mit csinált vele?</p>
               <p>Pál úr felhúzta a szája bal szegletét a szeméig, s hamisan hunyorított egy
                  nagyot.</p>
               <p>- Bevágtam a zsidónál, s beittam az árát!</p>
               <p>Richárd haragosan hajítá le magáról a paplant.</p>
               <p>- Csak nem vágta be kend az én képemet is a zsidónál?</p>
               <p>Pál úr nagyszerű vállakat vont erre a kérdésre.</p>
               <p>- Furcsa biz az; azt mondta kapitány úr, hogy pusztítsam el a háztul.</p>
               <p>- No igen; azt értettem alatta, hogy vesse a tűzre.</p>
               <p>- Én meg azt értettem alatta, hogy vigyem el Salamonhoz, aki megadja az árát.</p>
               <p>- És odavitte?</p>
               <p>- Ott is van már.</p>
               <p>Richárd igazán mérges akart lenni.</p>
               <p>- Azonnal menjen <hi>kend</hi> vissza, és hozza vissza tőle azt a
                  képet! - ordítá telhető haraggal Pál úrra.</p>
               <p>Hm. De nem volt ám Pál úr olyan könnyen megijeszthető legény.</p>
               <p>A vén huszár nagy lelki nyugalommal készíté oda az ágyhoz gazdája kapcáit, és
                  elpusztíthatlan flegmával felelt neki:</p>
               <p>- Nem adja ám azt már vissza a Salamon!</p>
               <p>- De ha én akarom.</p>
               <p>Pál úr odaállt az ágy elé, s Richárd rajthuzliját félig kifelé fordítva s
                  felvételre alkalmatossá idomítva mondá:</p>
               <p>- Azt izente a Salamon, hogy beszéljen vele a miatt a kép miatt maga a kapitány
                  úr.</p>
               <p>Richárd mérges volt.</p>
               <p>- Pál úr, maga nagy barom! - kiálta szolgájára.</p>
               <p>- Tudom, kérem alássan - felelt az öreg. - Ez az egy érdemem van a világon.</p>
               <p>Richárd azt az ajánlatot tette Pál úrnak, hogy menjen a pokolba, annak is pedig a
                  fenekére.</p>
               <p>Pál úr nem volt annyira pogány, nem küldte gazdáját olyan egészen messze, csak
                  annyit mondott neki, hogy a Salamon boltja vagyon Porcelán utcában, Nro 3.</p>
               <p>Richárd bosszúsan öltözött, s azzal sietett felkeresni Salamont a Porcelán
                  utcában, mielőtt a zsibárus megteszi azt a tréfát, hogy kiakasztja a tárlatában
                  közszemlére azt a képet, amit az arcáról sokan meg fognak ismerni.</p>
               <p>Ráakadt a zsibárusboltra. Kis, alacsony spelunka volt az, melybe az utcaemelés
                  miatt még egy lépcsővel lefelé kellett lépni; világosságát csak a boltajtóról
                  nyerte, aminek ennélfogva mindig nyitva kellett állni. A boltbejárás két oldala
                  pedig el volt állva rozzant bútorokkal: ócska karszékek, bicegő szekrények,
                  megrakva felyülkerült lábzsámolyokkal, a szögletekben kínai tornyok, csorba
                  tányérokból rakva, a földön tudományos vastagságú könyvek, amiknek ott a legjobb
                  helye; hanem ahelyett egy aranyos csillárra zsíros lószerszámok körül
                  felmagasztalva; a polcokon egy csoport kitömött papagáj, mókus és öleb bámul
                  egymás üvegszemeibe, csendéletet képezve a fölöttük meredező csonka szobrokhoz:
                  egy Herkules, kinek fél keze nincs, egy, Minerva, kinek be van törve az orra, s
                  egy Venus, ki már nagyon összevissza van ragasztva; a falakon fakó rámás képek,
                  többnyire üveg nélkül: az ismeretes Európa, Ázsia, Afrika, Amerika; és József,
                  kinek zálogban marad a köpenyege Potifárnénál. A nyitott szekrényekben minden
                  elképzelhető eszköz, amit emberi nyomorúság üvegből, vasból, rézből, cinkből
                  előállított. S az egész quodlibeten az ódonság illata lengedez.</p>
               <p>Ami pedig legócskább az egész boltban, az a boltos maga, ki ott ül az ajtóban nagy
                  prémes kaftánba burkolva; lábai elrejtve bélelt botosokban, s prémes sipkájának
                  ernyője egész orra hegyéig lehúzva. Salamon úr arca borotválva szokott lenni
                  minden harmadnap; természetesen nem késsel, hanem valami mással; azt tudják, akik
                  tudják. Most éppen a harmadik napja van. Ott ül ő egész nap, s csak olyankor kel
                  föl, mikor vásáros érkezik, a nagy karosszékből, melynek itatóspapirosból van már
                  a feneke, mert a bőr nagyon kikopott belőle a sok rajt üléstől.</p>
               <p>Már korán reggel kinyitja boltját, s kiül az ajtóba, mert nem tudhatni, mikor hoz
                  valakit a jó szerencse.</p>
               <p>Íme, még alig nyolc óra, mikor egy szép huszártiszt lép be nagy méltóságosan az
                  alacsony boltocskába, s erős hangon kezd tudakozódni:</p>
               <p>- Ez a Salamon zsibárus boltja?</p>
               <p>Az öregúr a bő kaftánban leveszi lábait a nagy botosokkal a zsámolyról, és
                  felemelkedik a kérdező előtt; s nagy prémes sipkáját hátrafelé tolva, hogy
                  mosolygó arcát megmutathassa a kérdezőnek, siet megfelelni:</p>
               <p>- Legalázatosabb szolgája a nagyságos kapitány úrnak; ez a Salamon zsibárusnak a
                  boltja, s én vagyok az a Salamon zsibárus, akinek ez a boltja. Szolgálatjára
                  Baradlay Richárd kapitány úrnak.</p>
               <p>Richárd megütődve kérdezé:</p>
               <p>- Honnan ismer ön engem?</p>
               <p>A zsibárus behízelgő mosollyal válaszolt:</p>
               <p>- De hát hogyne ismerném én kapitány urat? Nagyon jól ismerem. Aranyember a
                  kapitány úr.</p>
               <p>Richárd nem értette az ismeretség alapját. Egészen valószínűtlen volt, hogy
                  Salamon úr akár a katonai szemléken, akár az udvari estélyeken találkozott volna
                  vele. Pénzt sem kölcsönzött még tőle soha.</p>
               <p>- Hát akkor azt is fogja ön tudni, hogy egy kép miatt jöttem most ide, amit a
                  szolgám félreértésből ide hozott eladás végett. Én azt a képet nem szándékoztam a
                  zsibvásárra küldeni.</p>
               <p>- Ó, én tudom azt nagyon jól - felelt Salamon úr. - Éppen azért voltam elég bátor
                  a vitéz huszár úr által azt az izenetet küldeni nagyságos kapitány úrnak, hogy
                  tisztelje meg szegény házamat személyes látogatásával, akkor azután majd
                  beszéljünk a felől az idehozott kép felől.</p>
               <p>Richárd felpaprikázott kedéllyel felelt:</p>
               <p>- Nincs arról a képről mit beszélni. Az nem eladó. Én azt meg akarom
                  semmisíteni.</p>
               <p>A zsibárus mosolygó arccal mondta:</p>
               <p>- De ugyan minek megharagudni, nagyságos kapitány úr? A harag nem egészséges.
                  Hiszen én erővel el nem foglalom a képet. Csak azért mondtam, hogy legyen
                  szerencsém, hogy az enyim legyen a szerencse. Legvégül azt teheti ön, amit akar.
                  Magamforma ember kap rajta, ha valami ismeretsége akad. Ki tudja, mi jó lehet
                  belőle. Legyen szerencsém a lakásomon, kapitány úr. A kép odafenn van a lakásomon.
                  Tessék felsétálni. Ki tudja, mire lehet az jó?</p>
               <p>Richárd nem bánta hát, ha el kell is fogadnia az erőszakolt látogatást.</p>
               <p>- Hát jó. Menjünk fel.</p>
               <p>- Csak előbb bezárom a boltajtót. Magam vagyok, nincsen segédem. Amíg odafenn
                  leszünk, addig nem jön be senki. Csak tessék előremenni, kapitány úr. Itt a
                  csigalépcsőn fel. Az emeleten van a szállásom. Tessék addig helyet foglalni
                  ott.</p>
               <p>Richárd megfogadta az utasítást, s felment a rozzant, fa csigalépcsőn, mely a
                  boltbul az emeletbe vezetett, Salamon szállására.</p>
               <p>Mikor feljutott a bolt feletti szobába, elbámulva tekinte szét.</p>
               <p>Egy fejedelmi múzeumot vélt maga előtt látni.</p>
               <p>Három egymásba nyíló nagy szoba telve volt a legpompásabb fényűzési cikkekkel.</p>
               <p>Művészi alkotású szekrények, kirakva tájkép-márvánnyal, kínai
                  szivárvány-haliotissal, illatos fábul, elefántcsont faragványokkal, gazdag
                  aranyozással, a múlt századok remekei. Mellettük mozaik asztalok, drágakövekből
                  kirakott táblákkal, japán, kínai és etruszk vázák, sèvres-i és nankingi
                  porcelánok, bronz remekművek, alabástrom és márványszobrok, antik
                  kargyertyatartók, művészi ezüst vert művek; tálak, szelencék, kelyhek, billikomok
                  tűzben aranyozva, drágakövekkel kirakva, faragott kandallók, színes márványokból
                  óragyűjtemények és természettudományi ritkaságok, mind a legszebb rendben,
                  osztályozva, számokkal ellátva, míg a falakat egész fel a padmalyig remek
                  festmények takarták, a régi kor minden művészeinek névjegyeivel.</p>
               <p>Hisz ez egészen másforma bolt, mint az, amelyik oda alant van!</p>
               <p>- Nos, hát hogy tetszik önnek idefenn? - kérdé a zsibárus mikor felkapaszkodott a
                  lépcsőn Richárd után. - Ugyebár, érdemes lesz egy kicsinyt a széttekintésre?</p>
               <p>- Az már igaz - szólt Richárd -, ez egészen meglepő rám nézve. Hogyan jutott ön
                  ennyi válogatott, művészi becsű műhöz?</p>
               <p>- Hja! A Salamonnak nagy összeköttetései vannak. Egész Bécsben, a külföldön is
                  tudják azt, hogy mi az a Salamon zsibárus boltja. Akinek kell ócska éjiszekrény:
                  megtalálja itten. Akinek kell ezüst vésmű Benvenuto Cellinitől, az is megtalálja
                  itten, amit keres. Akinek van valami eladnivalója: törött ibrik vagy Michel Angelo
                  remeke, tudja jól, hogy annak Salamon megmondja az árát: ez egy garas, ez kétezer
                  arany.</p>
               <p>Richárd el volt foglalva a körültekintéssel.</p>
               <p>Az öreg zsibárus mosolygó bizalmassággal súgá fülébe:</p>
               <p>- És azután azt is tudják a nagyságos és méltóságos urak, hogy a vén Salamon tud
                  hallgatni, mint a hal. Tudja minden darabnak a gazdáját: ez ettül a gróftul, az
                  attul a hercegtül származott ide; soha azt senki meg nem tudja tőle. Pompás
                  kabinetdarabok vándorolnak egyik gazdátul a másikhoz. Salamontul egyik sem tudja
                  meg, kitől jöttek azok. Miért lettek eladva. Mi volt a történetük. Salamon tud
                  mindent, de nem mond semmit. Salamon ismeri a nagyságos és méltóságos urak
                  dolgait, de nem mondja el azokat senkinek.</p>
               <p>- Az mind igen dicséretre méltó szokás Salamon úrtól. Hanem hát hol van az én
                  képem? - sürgölé a dolgot Richárd.</p>
               <p>- Nono, hát minek az a nagy sürgetés? Hát elszaladok én innen? Hát nem enged
                  magának a kapitány úr egy kis időt a körültekintésre? Hátha valami üzletet
                  köthetnénk mégis ama kép végett?</p>
               <p>- Nem lehet, kedves öregem - szólt Richárd derültebb kedéllyel -, az a kép arckép;
                  akárhogy nem akarok is többé az eredetijére emlékezni, de azzal csúffá nem
                  tehetem, hogy eladjam azt, ami tőle arckép.</p>
               <p>- Arckép! Arckép! - morgolódék az öreg zsibárus. - Mintha nem volna énnálam arckép
                  is elég. Tessék csak átjönni a szomszéd szobámba.</p>
               <p>Azzal áttuszkolta Richárdot a mellékosztályba. Richárd bámulva látott maga előtt
                  egy egész szobát, melynek minden fala meg volt rakva arcképpel.</p>
               <p>Mindenféle alakú és nagyságú képmások, hölgyek és férfiak, többnyire fiatalok;
                  olaj- és pasztellfestmények, akvarellek és tusrajzok, egész a szerény
                  sziluettekig, sűrűn egymás mellé rakva; s még azon túl egy szögletben egymásnak
                  döntve egy csomó olajfestmény, melynek nem volt semmiféle rámája.</p>
               <p>- De ugyan mondja meg, hogy kerül ennyi egymáshoz nem tartozó idegen arckép a
                  zsibvásárra? - kérdé Richárd.</p>
               <p>- Igen egyszerűen, nagyságos kapitány úr. Az emberek egy ideig szeretik egymást,
                  azután kiszeretnek egymásból; egy ideig ott tartanak egy arcképet a vánkosuk fölé
                  akasztva, azután megváltozik az ízlés, urak, asszonyságok elfelejtik egymást. Ifjú
                  gavallérok, mikor házasodni akarnak, nem szeretik, hogy az új asszony más képet is
                  találjon a háznál, s kész legyen érte a csetepaté.</p>
               <p>- S aztán eladják a régi arcképeket?</p>
               <p>Salamon szétterjeszté karjait, a szobán körüljártatva kézmozdulatát.</p>
               <p>- Ahogy látni tetszik.</p>
               <p>- No, azon nem csodálkozom annyira, hogy akad, aki eladja az emlékbe kapott
                  arcképet, mint azon, hogy akad, aki megveszi. Mi a gutát csinál ön ezekkel az
                  arcképekkel? Hogy ád rajtuk túl megint?</p>
               <p>Salamon csendes mosolygással ringatta fejét kaftánja gallérpréme között.</p>
               <p>- Nagyon jó üzlet ez, nagyságos kapitány úr! Az, aki eladja a megunt, meggyűlölt
                  arcképet, potom áron ideengedi. Akkor azután csak az a mesterség, megtudni, kinek
                  a képmása lehet ez. Járnak a Porcelán utcai Nro 3-ba sokan: délceg urak, fényes
                  hölgyek. Ezt a furcsa képtárt nagyon szeretik kutatni. Némelyik aztán rátalál a
                  magáéra; azt sem kérdi: “Hogy adod, Salamon?” - fizet nagylelkűen, s elviszi a
                  képet; nem tudom, mit csinál vele tovább.</p>
               <p>- Ez ugyan ördöngős egy üzlet, Salamon úr!</p>
               <p>Salamon úr bizalmasan tevé reszkető kezét Richárd karjára, s hamisan hunyorítva
                  suttogá:</p>
               <p>- Ismerem ám én az ön arcképének az eredetijét is. Szokott ide járni. Hüh! Ha az
                  ezt a képet meglátja nálam! Az ilyen <hi>kosztümképért</hi> nagyon
                  nagylelkűen szoktak fizetni!</p>
               <p>- No, de azt a szégyent és nem fogom rajta elkövetni, Salamon barátom. Bármennyire
                  utálva gondolok is arra, aki e képhez hasonlít, nem akarok vele olyasmit tenni,
                  amiért ő is jogot találjon engemet megutálni.</p>
               <p>- Ön aranyember, kapitány úr! Ön bizonyosan házasodni készül! Hej? Nem igaz? Már
                  van is más arckép ennek a helyén? Mit?</p>
               <p>- Igaz, Salamon úr, házasodni akarok; de más arckép azért nem került ennek a
                  szegére.</p>
               <p>- Meg tudnám ám én azt is szerezni. Ó, én mindennek tudom a módját. Mit? Nem
                  lehet? Nekem van egy festőm, akinek csak azt kell mondanom, eredj ide vagy amoda,
                  nézd meg jól ezt vagy amazt; azután gyere haza, és fesd le. És az lefesti az
                  emlékezet után olyan jól, hogy majd megszólal. Nos? Kívánja ön? Mért csóválja a
                  fejét? Az ön menyasszonyát nem lehet meglátni? Olyan magasan áll, vagy olyan
                  rejtekben? Talán zárdában van? Ön csak egyre csóválja a fejét? Az még titok. Azt
                  nem szabad megtudni senkinek: Talán éppen valami szegény leány? Jól van, jól,
                  kapitány úr. Én nem tudakozódom. Nem kérdezek én soha semmit. Hagyjuk abba. Hanem
                  hát - hogy adja ön ezt a... Danae asszonyságot?</p>
               <p>Richárd bosszúsan csörrentett kardjával.</p>
               <p>- De megmondtam már, hogy ez nem eladó! Visszakérem.</p>
               <p>- Ejnye, ejnye no. De minek mindjárt úgy csörömpölni a kardjával? Hát hisz én nem
                  mondtam, hogy adja ide tíz forintért, húsz forintért. Azt tudom, hogy derogálna
                  ilyen uraságnak. Egy Baradlay Richárd! Hanem hátha cserélhetnénk valamit? Valami
                  más szép képet? Valami más mitológiai képet? Nálam van nagy választásban.</p>
               <p>Richárd nevette már a dolgot.</p>
               <p>- Nem, Salamon, nem <hi>csaklizunk</hi>; cserébe sem adom a Danaét
                  kétszerte szebb képért sem, s ha még egyszer olyan mitológiai lesz is. Engemúgyse,
                  nem adom.</p>
               <p>- No, no, no! Minek mindjárt esküdni? Hátha találunk valamit! Nézzük végig! No, de
                  nézzünk csak ide. Nézni nem kerül pénzbe.</p>
               <p>Azzal erővel odatuszkolta Richárdot egy halom rámátlan olajfestményhez, mik
                  egymásnak voltak támasztva, s azokat elkezdé szétbontogatni.</p>
               <p>Egy képnél aztán Richárd felkiáltott:</p>
               <p>- Az ördögbe is!</p>
               <p>- Ahán! - kiálta diadaltól villámló szemekkel a zsibárus. - Találtunk már valamit,
                  ugye, amit érdemes a világosság felé fordítani? - S azzal kihúzta a kérdéses
                  olajfestményt a többiek közül, letörülte a port kaftánja ujjával, s úgy tartá az
                  ablak felé fordítva Richárd szemei elé.</p>
               <p>- Ezer mennykő! Hiszen ez az én arcképem!</p>
               <p>- He, hüm! Az bizony. Itt hever már nálam fél esztendő óta. Lássa ön: Danae
                  asszonyság kevésbé volt aggodalmas, mint ön; ő már fél év előtt eladta az arcképét
                  a Porcelán utcai Nro 3-ban. Nyolc ezüstforintot adtam érte.</p>
               <p>- S hogy adja ön nekem azt a képet?</p>
               <p>- Az ön saját arcképét, ugye? Mondtam már: cserébe.</p>
               <p>- Legyen!</p>
               <p>- Ej, ej, kapitány úr. Ön vigyázatlan alkuvó. Mások majd nagyon megcsalják. Hisz
                  ön még rá is fizettethetett volna erre az üzletre velem.</p>
               <p>- Vigye a patvar az egész üzletet. Mármost szőrt szőrért. Küldje ön haza az én
                  arcképemet; s aztán, nem bánom, facsarjon ki Danae asszonyságtól a magáéért
                  egymilliót.</p>
               <p>- Kifacsarni? Ah, kapitány úr! Azt a Salamon nem teszi. Semmit, mint ami
                  méltányos. Mindenki legjobban tudja magáról, mennyit ér. Amennyire taksálja magát,
                  Salamon azzal beéri. Én, kifacsarni? Nem vagyok én csaló. Lássa, kapitány úr,
                  milyen igazságos vagyok, még azt is megmondom önnek, hogy a képek hát mennek
                  cserébe; de hát a ráma?</p>
               <p>- Micsoda ráma?</p>
               <p>- No hát: ön rámával együtt küldte ide a képet, Danae asszonyság pedig ráma nélkül
                  küldte az önét; az aranyos keretbe mindjárt más képet illesztett. Hát a ráma még
                  alkun fölül van.</p>
               <p>Richárdot most már bosszantotta a zsibárusi nagylelkűség.</p>
               <p>- Hagyjon nekem békét a rámájával; csak nem fogok öntől még öt forint ráadást is
                  elfogadni!</p>
               <p>- Ej, ej, no, már minek vesztegetni azt a nemes haragot? Rongyos öt forint! Hisz
                  nem kínáltam én rongyos öt forintot önnek; hátha cserélhetnénk valamit? Nálam van
                  sok mindenféle olyan dolog, ami a kapitány úrnak tetszhetik. Nézzünk körül. Nézni
                  ingyen lehet. Vannak igen szép, pompás fegyvereim, handzsárok, kardok.</p>
               <p>- Köszönöm. Az már nekem is van mindenféle; egész arzenálom van.</p>
               <p>- De hátha itt is talál valamit, ami még otthon nincs! Aztán nem kerül semmibe
                  megnézni. Hátha csinálhatnánk valami üzletet. Jó, jó, no, nem beszélek a rámáról.
                  Azt majd beszámítanám. Ha valami megtetszik a kapitány úrnak, ráfizetne, hogy én
                  is legalább egy kis pénzt lássak. Érti-e már? Nohát. Látja, minálunk az a szokás,
                  hogy a legelső üzlet, ami a nap kezdetén történik, nem szerencsés, ha valami pénz,
                  akármilyen kevés pénz, nem marad a markunkban belőle. Az az egész nap
                  szerencsétlen nap lesz. Azért boldog az első vevő, mert azt el nem eresztjük; az a
                  legolcsóbban kaphatja, ami neki megtetszik, csak hogy a pénzét lássuk.</p>
               <p>Richárd csakugyan elhitte, hogy ez a zsibárus már őt másképpen el nem ereszti,
                  hacsak egypár forintját itt nem hagyja nála, még a kettémetszett csereüzleten
                  felül. Nem bánta hát, be hagyta magát tuszkoltatni a harmadik szobába is.</p>
               <p>A harmadik szoba, amelybe átvezette a zsibárus Richárdot, egy teljes gyűjteményt
                  tartalmazott a világ minden nemzeteinek fegyverzetéből.</p>
               <p>Egyik csoportozatban az egyiptomi, perzsa és méd hadiszerek, görbe, kés alakú
                  kardok szíjas fogantyúkkal, legyező idomú harci zászlók, buzogányos hajítódárdák,
                  gitár alakú vértek; amazonsisakok, etruszk fahéjkürtök. Másik összeállításban
                  ógörög fegyverzetek, thébai pajzsok, kéthegyű dárdák; az aspis és xyphos; a
                  szamnit ércnyakló, római rövid kardok; villámos pajzsok, tollas páncélingek,
                  szarmata pikkelypáncélok. Ismét más kirakat gall és teuton fonott vértekből,
                  láncos buzogányokból, szarvas sisakokból, angolszász csatabárdokból; - mellette a
                  középkor szakállas hajítókopjái, a cseh hajnalcsillag, a német páncéltörő, a szász
                  alabárd és partizán, a sarlótőr és gyilokkapacs, a kereszthadak nehéz
                  fegyverzetei, s a mór és szaracén kardok, kopják, a hindu tomahawkokkal és magyar
                  fringiák, csákányok, gerezdes buzogányokkal egy kategóriába sorozva; - míg végre
                  egy egész oldalt elfoglalt jelen század mindenféle nemzeteinek fegyverzete, ócska
                  kardok, puskák, drágaköves, kirakott díszkardokkal s aranyveretes handzsárokkal
                  vegyest.</p>
               <p>- Ugyebár, hogy ez is egy kis arzenál? - szólt kezeit elégülten dörzsölve Salamon.
                  - Megérdemli a körültekintést. Ó, mikor egy-egy országos ünnepély készül, nagy
                  kelete van a Porcelán utcai zsibárusboltnak. Itt megkapható minden. S aztán az
                  ünnepély után ismét visszavándorol minden.</p>
               <p>Richárd elemében találta itt magát. Műértő szemmel kutatott az ócska kardvasak
                  között. Egyszer megpillantott egy barna pengét, melynek a legegyszerűbb markolatja
                  volt, s tokja hiányzott. Azt kezébe vette.</p>
               <p>- Ahén! - mondta kedvtelten a zsibárus. - Ön rátalált az igazira. Tudtam, hogy
                  megakad rajta a szeme az igazi műértőnek. Ez egy igazi Crivelli-penge. Tíz aranyat
                  kínáltak már a pengéért, de nem adom tizenötön alul, mert ez egy eredeti Crivelli,
                  nem utánzat.</p>
               <p>Richárd megnézte a kardot a világosságnál, s azt mondta rá:</p>
               <p>- Ez nem Crivelli-penge.</p>
               <p>Salamon nagyon meg volt sértve.</p>
               <p>- Ah, uram. Én nem hazudom soha. Crivelli-penge, ha mondom, nézze ön csak.</p>
               <p>S azzal a kard pengéjét reszkető kezeivel meghajtva, Richárd derekát öv gyanánt
                  fogta vele körül.</p>
               <p>- Megcsókolja a hegyével a markolatát.</p>
               <p>- Jól van - szólt Richárd, átvéve a kardot -, hanem mármost én csinálok vele
                  valami produkciót. Van itt valami rossz puska, ami nem sokat ér?</p>
               <p>- Tessék választani - szólt Salamon, egy egész gúlára mutatva mindenféle elavult
                  lőfegyverekből.</p>
               <p>Richárd kiválasztott egyet közülük, a legnehézkesebbet, s azt harántékosan
                  megtámasztá, szájával a gúlának, agyával a padlatnak.</p>
               <p>- Most kérem, álljon ön egy kicsit félre!</p>
               <p>A zsibárus félreállt, s várta, mit akar ez elkövetni.</p>
               <p>Richárd pedig egyet suhintott a levegőben a karddal, s azzal lecsapott a
                  puskacsőre. A puskacső kétfelé szelve esett jobbra-balra.</p>
               <p>Richárd végigvonta ujjai hegyét a kard élén, s odatartá azt Salamon elé:</p>
               <p>- Nézze ön, egy csorba sem esett az élén.</p>
               <p>A zsibárus odavolt bámultában.</p>
               <p>Először megbámulta a kardot, azután a kétfelé szelt puskát, azután odament
                  megtapogatni Richárd karjait.</p>
               <p>- Isten a világ felett! Ez volt a vágás! Én, ha egy narancsot elvágok késsel:
                  háromszor kell hozzáfognom. Aranyember a kapitány úr! Nem aranyember - vasember!
                  Ez volt a vágás! Micsoda vastag cső, s egy vágásra kétfelé esik, mint egy papiros
                  tölcsér.</p>
               <p>- Ez a kard nem Crivelli - szólt Richárd visszanyújtva a kardot a zsibárusnak -,
                  ez valóságos Al-Bochacen damaszkpenge; az ára száz arany.</p>
               <p>- Isten őrizz! - tiltakozék mindkét kezével a zsibárus. - Én megmondtam, hogy
                  tizenöt arany az ára. Se alább, se feljebb. Nálam annyiba számít. És ha ide akarja
                  adni érte cserébe a kapitány úr azt a képet rámástul meg még egy aranyat ráadásul,
                  akkor legyen öné, vigye el. Én ilyen karddal egy házban nem hálok.</p>
               <p>Richárd elmosolyodott.</p>
               <p>- De hisz azt a képet már elcseréltük az én saját arcképemért.</p>
               <p>- No, most már az ön arcképét nem adom semmi aranyért, semmi pénzért; az marad
                  nekem. Először életemben találkoztam egy gavallérral, aki azt mondja: “Salamon,
                  ennek az ára, amit nekem kínálsz, nem tizenöt arany, hanem száz arany; ez nem
                  Crivelli, hanem Al-Bochacen.” Ilyen arckép nincs több a világon. Ez rarität! Ez
                  unikum! Ez inkunábulum! Nincs kópia, nincs varietät belőle. Ezt nem adom ki a
                  kezemből. Az arckép itt marad. Vigye ön el a kardját, fizessen rá még egy aranyat,
                  és aztán kvittek vagyunk.</p>
               <p>Richárd gondolkozni látszott. Salamon kitalálta gondolatját.</p>
               <p>- Ne féljen ön attul, kapitány úr, hogy valaki meglátja nálam az arcképét, el
                  fogom azt tenni a hálószobámba, özvegy hálószobámba, ahova nem jár senki. No,
                  ugye, itt hagyja?</p>
               <p>Richárd nevetve tette kezét az unszoló tenyérbe.</p>
               <p>- Nomármost, fizesse rá az egy aranyat.</p>
               <p>A zsibárus szájához értette a kapott pénzt, s aztán mély zsebébe ereszté.</p>
               <p>- Engedje még, hogy begöngyöljem papirosba a kardot, a szolgám utána fogja vinni a
                  kapitány úrnak. Ugyan örülök, hogy szerencsém volt. Talán nem is utoljára. Ha
                  házasodni fog a nagyságos úr, parancsoljon velem, előteremtek minden szépet és
                  remeket, amiben szép szemek gyönyörködnek.</p>
               <p>- Ó, köszönöm, nekem nem lesz arra szükségem, annak, akit én elveszek, nem
                  kellenek cifra bútorok.</p>
               <p>- Szegény leányt akar elvenni? No, mondja, igaz-e?</p>
               <p>Richárd nem akart tovább szóba állni vele.</p>
               <p>- No, isten önnel.</p>
               <p>- Jól van, jól van, kapitány úr. Isten önnel. Nem kérdezősködöm. Az öreg Salamon
                  sokat tud, amiről nem gyanítják, hogy tudhatja, de nem szól felőle senkinek; ön
                  aranyember, ön acélember, kapitány úr. Nem jól mondtam, ön valóságos damaszkember!
                  Hiszen ön tudja, miből lesz a damaszk. Acélt és aranyat kovácsolnak össze. Ebből
                  lesz a damaszk. Csak maradjon ön olyan, amilyen. Én nem avatkozom az ön dolgaiba,
                  kapitány úr; de emlékezzék rá a vén zsibárusra, a Porcelán utcában, a Nro 3 alatt.
                  Én azt mondom önnek, <hi>hogy becsületes embernek lenni igen jó
                     gescheft!</hi> Ráemlékezzék! Egyszer az életben még fogja ön látni a Porcelán
                  utcai zsibárust, vagy akarja, vagy nem. Akkor meg fogja ön érteni, amit önnek
                  mondtam: “Becsületes embernek lenni a legjobb üzlet.” Istennel járjon!</p>
               <p>Richárd iparkodott menekülni a bőbeszédű öregúrtól; a zsibárusgyereket a karddal
                  egyedül bocsátá szállására; maga nem mert hazamenni.</p>
               <p>Félt Pál úrtól.</p>
               <p>Félt, hogy azzal fogadja, mikor belép, hogy “Nohát, nem mondtam?”</p>
               
            </div>
            <div type="chapter">
               <head>NŐI BOSSZÚ</head>
               <p>- Hja bizony, édes lelkem, Arankám, a tisztelendő édespapát hiába várja haza, mert
                  az nem jön többé haza. Most kapott a lelkem uram levelet Pestről; tudja, sok
                  ismeretsége van neki mint nótáriusnak az egész világon, még Pesten is. Azt írják
                  neki, hogy a tisztelendő uramnak a dolga bizony nagyon rosszul áll; a
                  konzisztórium nem engedi többé felmenni a katedrába; már meg Bécsbe is
                  fölcitálták. Legalábbis tíz esztendőre el fogják ítélni, s elviszik Kufsteinba. A
                  bizony, édes lelkem. Hanem azért csak ne ríjon ám nagyon sokat. Hiszen csak jó az
                  Isten; majd gondját viseli az az elhagyottaknak. Az Isten áldja meg, édes lelkem,
                  Arankám.</p>
               <p>Ilyen szép jóreggel-kívánással üdvözlé Szalmás Mihályné nótáriusné asszonyom a pap
                  leányát, ki gyakran kitekingetett a kis paplak ajtaján az utcának azon vége felé,
                  amerre az apját hetek előtt elmenni látta. De csak hiába várta vissza.</p>
               <p>Erre a gyöngéd tudósításra aztán be is ment a házba a leány, és nem időzött tovább
                  az utcaajtóban.</p>
               <p>Leült a dolgozóasztalkája mellé, a félbehagyott fehérneművarrás mellé, s folytatta
                  munkáját, míg ismét csak azon kapta magát, hogy tű és vászon kiesik kezéből, s
                  előveszi a zsibbasztó mélázás, a vándor lélek viszi magával eszméletét úttalan
                  utakon, sivatag pusztákon s sivatagabb idegen városokon keresztül, keresve millió
                  ismeretlen arc közül egyet, és hallgatózva ismerős lépések, ismerős hangok
                  után.</p>
               <p>Míg ismét fölveri merengéséből egy-egy közeledő kocsizörej.</p>
               <p>Valóban gyönyörű arc; hosszúdad, mint a tragédia múzsájáé; nagy, lélekteljes
                  szemekkel, klasszikus arcéllel, finom ajkakkal; dús, tömött, gesztenyeszín haja
                  puritán egyszerűséggel van fejére tűzve, s az egyszerűség még emeli a
                  szoborszépségű fő nemes kifejezését.</p>
               <p>A nagy szempillák egy percre felnyílnak magasan, midőn a kocsizörej közeledik; a
                  leány felrezzen; hanem azután csak elcsitítja keblét, nem jön az, akit vár, s
                  nagyot sóhajtva folytatja munkáját.</p>
               <p>Pedig a kocsizörej ezúttal éppen a paplak előtt szűnt meg.</p>
               <p>Hintó állt meg az ajtó előtt.</p>
               <p>A leány felugrott, s az ajtó felé sietett örömmel. Talán atyja jön?</p>
               <p>A szobaajtó hamarább nyílt, s a leány visszarettenve állt meg a belépő előtt.</p>
               <p>Özvegy Baradlay bárónővel állt szemben.</p>
               <p>Baradlayné fekete selyemruhát viselt, fekete hímzett gallérkával és karmantyúval;
                  fején gyászfőkötő; ennyi gyász között annál fehérebbnek látszott márvány arca.</p>
               <p>Aranka meghajtá magát előtte; az úrnő felemelte kezét, mire a leány odahajolt, és
                  megcsókolta azt tiszteletteljesen.</p>
               <p>- Jó reggelt, gyermekem - szólt az úrnő kegyteljesen, de egész hidegséggel. -
                  Eljöttem hozzád, hogy beszéljek veled némely dolgokról, amiket el kell egymás közt
                  intéznünk.</p>
               <p>Aranka a pamlaghoz vezette az úrnőt; az inte neki, hogy foglaljon helyet vele
                  szemközt.</p>
               <p>- Legelőször is tudatnom kell veled, gyermekem, hogy atyádat, sajnálatomra, a
                  férjem temetésén mondott imájáért igen sok baj érte. Bár ne történt volna ez úgy.
                  De most már ezen nem változtathatunk. Ő aligha el nem veszti hivatalát, s ez még a
                  baj kisebbik része.</p>
               <p>(“Tehát mégis igazat mondtak!” - sóhajta magában a leány.)</p>
               <p>- Még szabadsága is veszélyben forog - folytatá az úrnő. Úgy lehet, hogy hosszabb
                  időre bezárják, és nem fogod őt látni.</p>
               <p>Az úrnő bámult, hogy ennek a leánynak az arcán ezek a szavak nem idéznek elő
                  változást.</p>
               <p>- Te magadban fogsz maradni.</p>
               <p>A leány némán inte fejével.</p>
               <p>- Mit fogsz tenni, ha egyedül maradsz?</p>
               <p>- Mindenre el vagyok készülve - felelt a leány nyugodtan.</p>
               <p>- Tekintsd bennem jóakaródat, gyermekem, ki érted mindent kész tenni. Az én
                  családi gyászom okozója a téged ért csapásnak; legalább a tiedet enyhíteni
                  óhajtom. Szólj előttem nyíltan: hova akarsz menni, mihez akarsz kezdeni? Én
                  segélyedre leszek minden tehetségem szerint.</p>
               <p>- Itt akarok maradni, asszonyom - szólt a leány, s méltóságteljesen emelé fel
                  arcát, és nyugodtan tekinte az úrnő szemébe.</p>
               <p>- Itt nem maradhatsz, gyermekem, mert a paplakot átadják másnak.</p>
               <p>- Van atyámnak egy kicsiny háza a faluban, meghúzom magamat abban.</p>
               <p>- S miből fogsz élni?</p>
               <p>- Dolgozni fogok pénzért.</p>
               <p>- Az nagyon keveset jövedelmez.</p>
               <p>- Be fogom érni kevéssel.</p>
               <p>- S hátha atyádat valami idegen városban tartandják, nem óhajtasz közelében lenni?
                  Számíthatsz rám. Én biztosítom megélhetésedet.</p>
               <p>- Köszönöm, asszonyom; ha egyedül kell lennem, itt még jobban lehetek egyedül, s
                  ha atyámtól el vagyok választva, mindegy: háromlábnyi fal vagy harminc mérföldnyi
                  távol válasszon is el.</p>
               <p>- De itt eltemeted magadat; másutt új élet várhat reád. Én le akarom róni magamról
                  a lelki terhet, hogy balsorsodnak az enyim volt oka. Adok neked vagyont, mellyel
                  szerencsédet megalapíthasd. Ha osztályod lett balsorsomban, osztályt adok
                  vagyonomból is. Bízzál szavamban.</p>
               <p>A leány csak némán rázta fejét.</p>
               <p>- Gondolj reá, hogy a balsorsban eltűnnek a jó barátok; a szerencsétlenséget
                  mindenki elítéli, hogy okot találjon távol maradhatni tőle. Te most még szép vagy
                  és fiatal, hanem a melankólia hamar vénít. Itt el leszesz temetve. Ahol az emberek
                  olyan közel vannak egymáshoz, mint itt falun, ott azt, akit senki sem szeret,
                  gyűlölik. Azt, amiért az egyik komolyan szenved, a többiek kinevetik. Örülnek
                  rajta, ha megalázva láthatnak valakit, akire irigykedtek. Ha szép, ha jó, annál
                  rosszabb ránézve. A rútak, a rosszak ellenségüknek tartják. Egy új világban új
                  embereket találsz. Itt minden tárgy, minden tekintet bánt, sért, gyöngédtelenül
                  fogad. Idegenek közt olyan kört teremthetsz magadnak, amilyent akarsz. Én
                  megveszem tőled atyád házát, szőlőjét, kertjét, szántóföldjét oly áron, mely egy
                  uradalmat ér. Pártolód, segítőd leszek életed minden szakában. Utat egyengetek
                  előtted a legmagasabb ajtókig, amiken be kell jutnod, hogy atyád szabadságát
                  visszanyerjed. Rajta leszek, hogy kárpótoljam mindazt, ami szenvedés miattunk érte
                  családodat. S azután örülni fogok, ha boldognak látlak.</p>
               <p>E szónál felállt a leány a székről.</p>
               <p>- Köszönöm ajánlatait, asszonyom. De itt maradok. És ha cselédnek kellene is
                  beszegődnöm valamely gazdához, s úgy keresném mindennapi kenyeremet, itt maradnék,
                  nem mennék el innen. Ön tudja, asszonyom, ennek a gyűrűnek a történetét - folytatá
                  a leány, bal kezén a kis karikagyűrűt felmutatva az úrhölgynek. - Ez köt ide
                  engem, elszakíthatatlanul. Aki ezt az én ujjamra fűzte, azt mondta akkor nekem:
                  “Én elmegyek most a világba, bujdosom, vándorlok; kergetnek. De bárhova hányjon is
                  el a sors, e pont körül forgok, mint a bolygó napja körül. Itt maradj, hozzád
                  térek. Ha egy világgal kecsegtetnek is, hogy innen elmenj, itt maradj,
                  visszatérek. Ha az Isten anyja szól is hozzád, hogy hagyd el e helyet, itt maradj;
                  visszatérek.” Azért higgye el ön nekem, asszonyom, hogy itt maradok; nincs önnek
                  annyi vagyona, nincs a világ urainak annyi rettegtetése, ami engem innen
                  eltávolítson. Fogok szenvedni, nélkülözni, nyomorogni! Nyomorultabb leszek a
                  koldusleánynál, de el nem hagyom ezt a helyet. Itt, lehet, hogy megvénülök,
                  megőrülök; de itt maradok.</p>
               <p>Most már az úrnő is fölkelt helyéről. Megfogta a leánynak azt a kezét, amelyiken a
                  gyűrű volt.</p>
               <p>- Tehát te szereted a fiamat? Hiszed-e, hogy én is szeretem őt? Valamelyikünknek
                  le kell mondania a másikért. Melyikünk fog lemondani róla?</p>
               <p>Aranka kétségbeesve vonszolta kezét Baradlayné kezeiből vissza, de az úrhölgy
                  erősen tartá azt, és nem bocsátá el.</p>
               <p>- Ó, asszonyom, minő kérdést intéz ön hozzám? Az mond le róla közülünk, aki elébb
                  meghal! Öngyilkosságra űz-e ön engem?</p>
               <p>Baradlayné eleresztette a leány kezét.</p>
               <p>És azután oly jóakaratú, oly éltető szelíd mosollyal nézett reá.</p>
               <p>- Nem. Azt akarom, hogy legyen mind a kettőnké. Legyen ő a tied. De te meg azután
                  légy az enyim. Legyen együtt nekem fiam és leányom. Jöjj velem házamhoz; légy
                  ottan, míg fiam visszatér, és azután szeressétek egymást; s nekem csak azt
                  juttassátok osztalékul, ami szerelmetekből fennmarad!</p>
               <p>A leány nem tudott hinni az úrnő szavainak.</p>
               <p>- Ó, asszonyom, az, amit ön mond, olyan szép, mint egy álom. Egy ilyen eltiport
                  féreg, mint én, nem hiheti, hogy innen a porbul egyenesen a mennyországba lehessen
                  jutni.</p>
               <p>- Igaz - szólt az úrnő felsóhajtva -, hisz az én arcom olyan hideg, s az én szavam
                  olyan visszataszító. Hogyan hihetnéd el nekem, hogy én téged boldoggá akarlak
                  tenni? Hogyan hihetné valaki egy ilyen járó-kelő szoborról, mint én, hogy az
                  valaki iránt érezni is tudjon? Hanem én meg foglak győzni téged. Én le foglak
                  győzni téged, míg elismered, hogy a diadalmas fél én vagyok. Ülj mellém!</p>
               <p>Az úrnő odavonta maga mellé a pamlagra a leányt, s azzal kebléből kivont egy
                  levelet.</p>
               <p>- Nézd! Most kaptam e levelet fiamtól Oroszországból, kit hazahívtam
                  Szentpétervárról. A levél feleútról kelt. Nekem volt önuralmam e levelet nem
                  bontani fel, hanem elhozni hozzád, hogy szakítsd te fel, és olvasd fel előttem.
                  Érted-e, mit engedtem át ez órában neked?</p>
               <p>A leány meghajtá fejét, és ajkaival az úrnő kezéhez tapadt.</p>
               <p>- Hát vedd e levelet, és olvasd fel nekem! Ismerni fogod az írást?</p>
               <p>Az úrnő a lepecsételt levél címét mutatta Arankának. Aranka kezébe vette azt, és
                  azután a hálás mosolygás egyszerre eltűnt arcáról. Fejét csöndesen ingatva,
                  bámuló, nagy szemeket vetett Baradlaynéra.</p>
               <p>- Nos?</p>
               <p>- Ez nem az ő írása - rebegé a leány.</p>
               <p>- Ah, dehogynem! Mutasd! Én csak ismerem tán fiam írását. Ez a B egészen az övé!
                  Ezek az erősen megnyomott vonások, ez a férfias karakter a betűkben; ez
                  mind...</p>
               <p>- Jó utánzás... - suttogá a leány.</p>
               <p>- No de olvasd a címet: “A ma très adorable mère.” Ezt csak fiam írhatja nekem. A
                  postajegy “Orsa”, Oroszország közepe. Értesz franciául?</p>
               <p>- Igen.</p>
               <p>- Ki tanított rá?</p>
               <p>- Magam.</p>
               <p>- Ej, hát bontsd fel a levelet, s akkor majd meggyőződöl róla. Ez a pecsét csak az
                  ő címere.</p>
               <p>- Megengedi, nagyságos asszonyom? - szólt a leány, s reszkettek a kezei, midőn kis
                  ollójával a papírt fölmetszé, hogy a pecsétet meg ne sértse; s azután kibontá a
                  levelet.</p>
               <p>És azután az öröm napvilága derült fel arcán újra.</p>
               <p>- Ez már valóban az ő írása! “Kedves anyám!”</p>
               <p>- No, ugyebár?</p>
               <p>Hanem annál hamarább elkomorodott ismét a leány arca, úgy változott derűre-borúra,
                  mint a tavaszi tájkép, mely fölött széttépett hófelhőket kerget az északi
                  szél.</p>
               <p>- Nos, mi az?</p>
               <p>- Csak ez a két szó az ő írása; a többit egészen idegen kéz írta és franciául.</p>
               <p>- Idegen kéz? Ó, kérlek, olvasd sietve!</p>
               <p>A leány kezében reszketett a levél.</p>
               <p>
                  <hi>Asszonyom! Megbocsásson ön a kegyes csalásért, melyet a
                     címborítékon elkövettem. Hogy önt meg ne rémítsem, utánoztam barátom vonásait,
                     amiért gályarabságra küldenek, ha ön elárul. Ödön barátom maga akarta írni
                     önhöz e levelet; de a két első szó után kihullt a toll a kezéből. Nagyon
                     alélt.</hi>
               </p>
               <p>
                  <hi>Ne rettenjen ön meg: Ödön nagy veszélyben forgott; de már túl
                     van rajta. Két hét múlva annyira kiépül, hogy folytathatja útját.</hi>
               </p>
               <p>- Veszélyben forgott? - szólt bele az úrnő. - Ó, kérlek, olvasd!</p>
               <p>Mégsem kerülte el figyelmét önrémülete mellett, mennyire meg van indulva a
                  leány.</p>
               <p>Annak minden lélekerejét össze kellett szednie.</p>
               <p>
                  <hi>Leírok önnek mindent őszintén, ahogy történt.</hi>
               </p>
               <p>
                  <hi>Amint Ödön az ön levelét kapta, mely őt hazahívja, itt hagyott
                     rögtön mindent: cári udvart, kitüntetést, mulatságokat; hasztalan kértem, hogy
                     maradjon; azt felelte rá: anyám hív, megyek.</hi>
               </p>
               <p>A leány szemei e sorok után egy hálatelt, ihlett pillanatot vetének a levélből
                  kitévedve az úrnő arcára.</p>
               <p>
                  <hi>Mikor láttam, hogy nem tartóztathatom, felfogadtam, hogy vele
                     megyek, elkísérem a határig. Bár ne tettem volna. Akkor Szmolenszknél nem
                     bocsátják tovább; nem jut bele a hózivatarba, nem kergetnek meg bennünket a
                     farkasok; nem kell menekülni a Dnyeper jegén két óra hosszat korcsolyázva.</hi>
               </p>
               <p>
                  <hi>Mondhatom önnek, asszonyom, hogy Ödön remek fiú; mikor a
                     hevélyben korcsolyám leszakadt lábamról, védképtelenné lettem; ő egyedül
                     visszafordult üldözőink ellen, s elverte őket rólam pisztollyal, handzsárral;
                     négyet leölt; neki köszönhetem, hogy élek.</hi>
               </p>
               <p>Az úrnő arcán a büszkeség pírja gyulladt ki e magasztalásnál. De láthatta jól,
                  hogy a leány arca annál halaványabbra változik, mentül tovább olvas; ajkai
                  elkékülnek, csak nagy erőltetéssel bír tovább olvasni. Ó, a leány szerelme más! Őt
                  az a hőstett kétségbe ejti, ami a spártai anyának gyönyör.</p>
               <p>
                  <hi>Azután ismét folytattuk menekülésünket: ami nem volt tréfa.
                     Valami kétszáz farkas volt a nyomunkban!</hi>
               </p>
               <p>- Az égre! - kiálta fel nyugtalanul az anya. Most már ő is!</p>
               <p>A leány sebesen olvasá tovább - de szemei már zavarodtak, hangja akadozott:</p>
               <p>
                  <hi>Már közel voltunk a megmeneküléshez; katonai őrállomáshoz
                     jutottunk, midőn egy rossz helyre értünk a Dnyeper jegén, hol halászok léket
                     ütöttek elébb; nem vettük észre az újon befagyott helyet, s mind a ketten
                     leszakadtunk a jég alá, és elmerültünk a befagyott jégboltozat alatt.</hi>
               </p>
               <p>- Irgalmas isten! - sikolta fel Baradlayné magánkívül. A leány nem szólt semmit,
                  de feje hátrahajlott, és szemei csukódtak; arca halvány lett, mint a fal. A
                  levelet görcsösen tartá kezébe szorítva. Egész teste reszketett a láztól. Ajkait
                  összekulcsolta a fájdalom.</p>
               <p>Az úrnő karjába fogta az aléldozót, megsimogatá arcát, homlokát.</p>
               <p>- Térj magadhoz! Lásd, te nálamnál is gyöngébb vagy. Hiszen én anyja vagyok. Én is
                  érzem azt, amit te.</p>
               <p>A leánynak megeredtek a könnyei. Az aléltság jege ebben olvadt fel. Az úrnő
                  odavonta őt keblére; vigasztalá.</p>
               <p>- Ne sírj! Mármost én fogom neked olvasni tovább a levelet. Látod, én nem
                  könnyezek. Én sokáig tanultam, hogyan kell nem sírni, mikor valami fáj, míg
                  beletanultam jól. Olvassuk, mi van még a levélben! Jöjj, nézz bele te is.</p>
               <p>S azzal átölelve a leányt, úgy tartá kezében a levelet, hogy mindketten
                  beleláthassanak.</p>
               <p>- Olvassuk tovább.</p>
               <p>
                  <hi>Engem megőrzött amulétom, mit anyámtól kaptam; elindulásunk
                     előtt kínáltam azt barátomnak; igaz amulét; megóv vízbefúlástól, vad
                     harapástól, golyó sebétől, rossz szem verésétől, ragály mérgétől; de nem
                     fogadta el. Azt felelte, hogy őt csillagai vezetik, s megvallá, hogy e
                     csillagok: szerető női szemek! Mikor partra vontak bennünket a halászok, nem
                     távoztam mellőle, míg meg nem kérdhetém tőle: ragyognak-e még csillagaid? Ő
                     mosolyogva felelt: “mind a négy.”</hi> (E szónál mind a két hölgy érezte a
                  másik villanyos rándulatát; e bűvös szikra egyszerre ütött át idegeiken.) <hi>Azután egy kis forróláz következett Ödönre, amin most már
                     szerencsésen túl vagyunk. Nem távozom mellőle sem éjjel, sem nappal. Bátran
                     nyugodhatnak ágya fölött őrcsillagai. - Ma erővel levelet akart írni, de hát,
                     íme, nem sikerült. Nekem kellett azt folytatnom. Hanem ez ne nyugtalanítsa önt,
                     asszonyom. Nincs már semmi veszély; két hét múlva folytatjuk az utat. Addig
                     csak arra kérem Ödön csillagait, hogy ne sokat sírjanak miatta, mert a
                     csillagok könnye itt Oroszországban hóvá alakul, s az utunkban több van, mint
                     elég.</hi>
               </p>
               <p>
                  <hi>Ramiroff Leonin</hi>
               </p>
               <p>A két csillagpár összenézett. S szemsugaraikban már nem volt könny; ragyogtak az
                  égi örömtől.</p>
               <p>Baradlayné odavonta magához Aranka fejét, és homlokát megcsókolva gyöngéden
                  suttogá:</p>
               <p>- Leányom!</p>
               <p>Arra a leány leomlott lábaihoz, s térdeit átölelve odafekteté égő arcát az úrnő
                  ölébe, és nem szólt hozzá semmit, semmit.</p>
               <p>De e néma elhallgatásnak egy teleírott titokjeles könyv volt az értelme oly szemek
                  előtt, mik a szívekben olvasni megtanultak.</p>
               <p>Az úrnő keze ott nyugodott a leány fején.</p>
               <p>Egy óra múlva, a falu minden népe nagy bámulatára, a Baradlay urasági hintóban, a
                  bárónő mellett ülve hagyta el a pap leánya a szerény papi lakot. A két hölgy
                  derült arccal beszélgetett egymással; hiszen tárgyuk volt hozzá elég.</p>
               <p>Nótáriusné asszonyom ez ámulatos tüneményt megpillantván, nosza hirtelen két
                  pofont kioszta két léhűtő siheder fiának: egyik “Szaladj a hintó után, hová
                  mennek?”, másik “Szaladj a parókiára, mi történt ott?”. Nemsokára visszatért mind
                  a kettő: egyik meghozta, hogy a hintó a kastély udvarára hajtott be; a nagyságos
                  asszony megölelte a kisasszonyt, mikor leszálltak a hintóból, nem is vette le a
                  válláról kezét, míg fölmentek a lépcsőkön; a másik lelkendezve hozta a hírt, hogy
                  a papék szolgálója meg az egyházfi azt mondták, hogy az egész ház rájuk van bízva
                  most már, mert a kisasszony ezentúl a kastélyban fog lakni, sohasem is jön ide
                  vissza.</p>
               <p>Szalmás Mihályné asszonyom csak kiejté e szóra kezéből a szakajtó kosarat
                  kotlóstul együtt, s összecsapá a két első extremitását:</p>
               <p>- Ha ezt a megboldogult nagyságos úr látná!</p>
               
            </div>
            <div type="chapter">
               <head>AZ ALÁHÚZOTT SOROK</head>
               <p>Ettől a naptól fogva Szalmás Mihályné asszonyom egy istenáldotta napot sem
                  mulasztott el, hogy már korán reggel fel ne menjen a kastélyba, s ott végére ne
                  járjon az utóbb történteknek.</p>
               <p>Mert hogy van a kastélynak egy öreg házfelügyelője, aki neki régi jó ismerőse, s
                  aki azután mindent el szokott mondani, ami odabenn a kastélyban történik.</p>
               <p>Valóságos igaz pedig, hogy Bakó Márton uram soha egy kérdését sem hagyta felelet
                  nélkül Szalmás Mihályné asszonyomnak; csupán abban tartván fel magának némi kis
                  koncessziót, hogy amit kérdéseire válaszolni szokott, az szabályszerűleg
                  diametraliter ellenkezik a való igazsággal. És ez óriási eltéréseket a históriai
                  adatoktól, sőt gyakran még a költői valószínűségtől is oly quakeri igazmondó
                  ábrázattal szokta Bakó Márton uram Szalmás Mihályné asszonyom nyakába varrni, hogy
                  annak teljes lehetetlenség marad a hallottakban való kételkedés.</p>
               <p>- Hogy van a lelkem Aranka kisasszony? - kérdé a nótáriusné asszony.</p>
               <p>- Nem tudom; az éjjel elvitték Bécsbe - felel rá Bakó Márton uram.</p>
               <p>- Bécsbe? Ugyan minek vihették Bécsbe?</p>
               <p>- Férjhez veszi ott egy nagy úr.</p>
               <p>- Nagy úr? Miféle nagy úr?</p>
               <p>- Ágens, szekretárius vagy referendárius!</p>
               <p>- Hű, lelkem! Fiatal úr-e?</p>
               <p>- Valami hatvanhat esztendős.</p>
               <p>- No, ez ugyan időske! S mért adják olyan öreghez szegénykét?</p>
               <p>- Azért, hogy az apját kiszabadítsa általa.</p>
               <p>- Hát az öreg tiszteletest csakugyan elítélték?</p>
               <p>- Gályákra!</p>
               <p>- Gályákra! Mi történik ott vele?</p>
               <p>- Neki kell húzni a parton a kötelet, mikor a gályát átvándoroltatják Európából
                  Amerikába.</p>
               <p>- No, ez bizony szörnyű nagy büntetés.</p>
               <p>- Bizony, nagy büntetés.</p>
               <p>Bakó Márton uram olyan komoly ábrázattal adta mindezeket elő, hogy Szalmásné
                  asszonyom esküdni mert volna rá, hogy mind egy szóig igaz.</p>
               <p>Egy reggel pedig azzal a kérdéssel zörgette fel Szalmásné asszonyom a jámbor
                  kasztellánt, hogy:</p>
               <p>- Ugye, vendéget várnak?</p>
               <p>- Azt bizony. Honnan sejtette meg Szalmásné asszonyom?</p>
               <p>- Minden reggel el szoktam pillantani a kastély felé, s ma megláttam, hogy a jobb
                  oldali kémények is mind füstölögnek; fűtik az eddig nem fűtött szobákat: valakire
                  várnak; kire várnak?</p>
               <p>Bakó uram megmondta őszintén:</p>
               <p>- A nagyságos úrfi érkezik ma.</p>
               <p>- Melyik úrfi? Három úrfi van. Melyik kerül haza?</p>
               <p>Bakó uram kész volt a felelettel:</p>
               <p>- A gárdista.</p>
               <p>- A gárdista? Hát szabad annak a király személyét otthagyni?</p>
               <p>- Mást fogadott arra az időre maga helyett.</p>
               <p>- Hát csak a gárdista jön? Vajon hogyan érkezik meg?</p>
               <p>- Természetesen, hogy lóháton.</p>
               <p>- Lóháton? Milyen lova lesz?</p>
               <p>- Tiszta fehér lovon fog ülni.</p>
               <p>- Milyen ruhája lesz?</p>
               <p>- Tiszta karmazsinveres, aranypaszománttal, nyusztkalpag a fején, kolcsaggal,
                  párducbőr a hátán.</p>
               <p>- Párducbőr? Jérum! Én még sohasem láttam párducot.</p>
               <p>Bakó uram engedte ezzel a hírrel Szalmásné asszonyomat végigszaladni a falun.</p>
               <p>Azon a napon pedig csakugyan vártak valakire a kastélyban.</p>
               <p>Ödöntől érkezett levél; most már saját írása, Lembergből keltezve, melyben tudatá
                  anyjával előreküldött futár által megérkezése napját.</p>
               <p>Azon nap délutánján Baradlayné asszony befogatott utazóhintajába, s eléje sietett
                  fiának a legutolsó állomásig.</p>
               <p>Egyedül ment, semmi kísérőt sem vitt magával.</p>
               <p>A szunyogosi állomásnál bevárta érkező fiát. Ödön megjött pontosan a kitűzött
                  alkonyi órára.</p>
               <p>A találkozás gyöngéd volt és érzelemteli.</p>
               <p>- Milyen nagyon megrémítettél baleseteddel! - feddé az anya gyermekét.</p>
               <p>- Már túl vagyunk rajta. Csak hogy látjuk egymást! - felelt az ifjú, anyját
                  megcsókolva.</p>
               <p>Ott azután meg sem állapodott, átköltözött anyja hintajába, s folytatták együtt az
                  utat Nemesdomb felé.</p>
               <p>Még jó világossal érkeztek meg a falu alá.</p>
               <p>A kertek alatt volt egy emelkedett domb, melyről az egész alföldi síkság
                  végiglátható volt; e domb alja fenyőkkel körülültetve, miknek sötét lombozata alól
                  egy egyiptomi stílben épült, szürke márványépület tűnt elő, falai az alkony
                  napjától megaranyozva.</p>
               <p>Itt megállítá a hintót Ödön.</p>
               <p>- Szálljunk ki, anyám.</p>
               <p>Baradlayné megértette fiát. Kiszálltak.</p>
               <p>Azzal karját nyújtva anyjának, szótlanul vezette őt ama fenyves domb felé.</p>
               <p>A domb alján, a márványportálé előtt oldalvást volt egy kisded emberi lak. Az volt
                  a kriptaőr laka. Ödön kiszólítá őt szobájából.</p>
               <p>A sírboltőr előjött a kulcscsomaggal, s a kettős vasajtót, mik közül az egyik
                  tömör, a másik áttört munka volt, felnyitva, meggyújtá lámpáját, s levezeté a
                  sírbolt lépcsőin a látogatókat.</p>
               <p>A föld alatti félsötétben odavezette őket a legutoljára bevakolt fülkéhez, mely
                  előtt a legutóbb sírba szállt nagy férfi emléktábláján ragyogtak a kifestett,
                  megaranyozott érdemrendek, sorban odavésve a nemesi címer alá. Ott pihent a
                  kőszívű ember, kit szíve és a balzsamok csodái még holta után sem engednek porrá
                  lenni.</p>
               <p>Mikor ott a sírbolt előtt az anya és fia egymás kezét kezükben fogva álltak, úgy
                  érzett egyet mind a kettő, mintha a fiú minden csepp vére anyja szívén keresztül
                  tenné meg körfutását. Egy eltűnt szellemhez beszéltek, s ugyanazon dolgokrul
                  beszéltek vele.</p>
               <p>Azután megölelték egymást, s azzal visszatértek az élőlények világába.</p>
               <p>A kastélyban a régi arcokkal találkozott Ödön. Régi szolgák, vén gazdatisztek, a
                  régi alázatos bókolással; csakhogy a bókolás most még egy fejhajtással alább
                  szolgált. Most már ő volt a család feje.</p>
               <p>Anyja arcán sem találhatott semmi változást. Akkor sem volt az hidegebb és
                  szomorúbb, mikor legutóbb látta. Régi már ez a gyász, csak a gyászruha új.</p>
               <p>Baradlayné most is oly hideg kimérten szól fiával, mintha most is hallgatná a
                  falon keresztül egy kérlelhetetlen alak, ki minden szót megbírál, s minden
                  érzelgést elítél.</p>
               <p>Mikor Ödön útiköntösét átváltá, anyja végigvezette őt az apai lakosztályon.</p>
               <p>- Most a te rendelkezésedre fognak ezek a szobák állni. Embereket kell elfogadnod,
                  akik látogatni fognak. Tudod, hogy házunk gyűlhelye sok ismerősnek, akik jöttöd
                  hírére fel fognak bennünket keresni. Most már házigazda fogsz lenni itten.</p>
               <p>- Ahogy kívánod, anyám.</p>
               <p>- Javainkra férfinak kell felügyelni. Gazdaságunk kiterjedt és sokágazatú; azt
                  rendbe szedni teneked kell.</p>
               <p>- Igyekezni fogok, hogy beletanuljak.</p>
               <p>- Mint legidősebb fiú és teljes korú, testvéreidnek természetes gyámja leszesz.
                  Mértéket kell tartanod szeretet és bölcs belátás között. Testvéreid lelkületükben
                  nem hasonlítanak egymáshoz, s egyik sem tehozzád; mind a kettőt külön kell
                  tanulmányoznod.</p>
               <p>- Figyelemmel és szeretettel fogok e tanulmányhoz.</p>
               <p>- Házunk nagy nevezetességgel bír e megyében. Határoznod kell, mely állást foglalj
                  el magad, kiket gyűjts magad körül, kiknek légy vezetője.</p>
               <p>- Tanácsodat fogom kérni, anyám.</p>
               <p>- Új ember vagy, mindenki fog keresni; minden oldalról fogják próbálni kebledet.
                  Rajtad áll, mit szólj, mit ne mondj. Hallgass-e sokáig vagy mindig? Kimondd-e az
                  első kérdésre, amit belül érzesz? Magad menj-e elöl, vagy mást kövess?</p>
               <p>- Az idő meg fog arra tanítani, anyám.</p>
               <p>- Hanem ez az idő rövid. Néhány nap múlva sokan fognak házunkhoz jönni. Atyád
                  rendelte ez összejövetelt. S te nem tudod, sem én, mi lesz ez összejövetel
                  célja.</p>
               <p>- Te bizonyosan tudod, anyám.</p>
               <p>- Honnan hiszed, hogy én tudom?</p>
               <p>- Leveledből sejtem, melyben oly sietve hívtál haza.</p>
               <p>- Nehezedre esett hazajönnöd?</p>
               <p>- Abban az órában készültem az útra, melyben leveledet kaptam.</p>
               <p>- Nem gondoltál arra, hogy mint legidősebb Baradlay, az örökös főispáni szék
                  elfoglalására vagy hivatva?</p>
               <p>- Úgy tudom, hogy ebben a székben most egy adminisztrátor ül.</p>
               <p>- Azon indokbul ültették oda, mivel a volt főispán beteges volt, nem
                  elnökölhetett. De te egészséges vagy, s csak akarnod kell, hogy beiktassanak.</p>
               <p>Ödön mélyen tekintett anyja szemeibe.</p>
               <p>- Anyám, te nem <hi>ezért</hi> hívtál engemet haza.</p>
               <p>- Jól sejted. Egyéb okom is volt rá. Tudd meg tehát. Atyád végakaratában
                  kijelenté, hogy halála után hat hétre nyújtsam kezemet az adminisztrátornak; az
                  ünnepély, melyre néhány nap múlva családunk ismerősei fognak jönni, kézfogónak van
                  szánva.</p>
               <p>- Meghajlok atyám akarata előtt - szólt Ödön, fejét alámélyesztve.</p>
               <p>- Atyád azt akarta, hogy házunknak új oszlopa támadjon, ki elbírja azt a terhet,
                  amit egykor ő viselt. Tudod, hogy ez a teher egy ország gondja.</p>
               <p>- Tudom, jó anyám; nehéz teher az.</p>
               <p>- És te azt kívánod, hogy az én vállaim törjenek le alatta, hogy én feleljek meg e
                  tehernek?</p>
               <p>- Ha atyánk végakarata ez volt; s ha te is úgy akarod...</p>
               <p>- Hát teneked parancs az, amit én akarok?</p>
               <p>- Anyám, te jól tudod, amit te mondasz, az nekem törvény és szentírás.</p>
               <p>- Jó! Tehát megmondom neked, hogy mi az én akaratom. A Baradlay-háznak úr kell és
                  úrnő! Úr, aki parancsolni és vezényelni tud; és úrnő, aki hódít.</p>
               <p>- Úgy van - szólt Ödön, meghajolva anyja előtt.</p>
               <p>- Az az úr te fogsz lenni!</p>
               <p>Ödön meglepetve riadt fel.</p>
               <p>- Te fogsz lenni e ház ura, s a te nőd e ház úrnője.</p>
               <p>Ödön szomorúan sóhajta fel:</p>
               <p>- Anyám! Tudod, hogy ez nem lehet úgy!</p>
               <p>- Te nem akarsz házasodni?</p>
               <p>- Soha!</p>
               <p>- Ne mondd ki ezt a szót! Huszonnégy éves vagy. Ki tudja, meddig élsz? Azalatt
                  folyvást hallani egy hideg szív üregében ezt a visszhangot: “Soha!”</p>
               <p>- Okát jól ismered. Ha szenvedni megtanultam némán, az apai, anyai örökség nálam.
                  Én nem panaszkodom. Én hallgatok. Te tudod, mit tesz hallgatni, évtizedekig
                  hallgatni! Okom van nem szeretni senkit. Egyedül a te jó anyai szívedet.
                  Szenvedjünk, anyám, tovább. Majd csak megvénülünk mind a ketten. Özvegyasszony és
                  remete fia!</p>
               <p>Baradlayné nevetett e szomorú beszéden.</p>
               <p>- Ó, bizony te nagy bohó vagy, Ödön. Nem lettél te karthauzi!</p>
               <p>Tele a világ szép arcokkal; szeretni való szívekkel. Te is rátalálsz a
                  magadéra.</p>
               <p>- Tudod, hogy “nem”.</p>
               <p>- S ha én már találtam volna is számodra egyet?</p>
               <p>- Azt hiába kerested, anyám.</p>
               <p>- No ne mondd - szólt gyöngéden odasimulva fiához az özvegy -, látatlanba ki hozna
                  ítéletet? Bíró akarsz lenni, és ki sem hallgatsz.</p>
               <p>- Vádlott vagyok, anyám, ki előre tagad mindent.</p>
               <p>- Pedig az, akit számodra választottam, olyan szép, olyan jó, és téged úgy
                  szeret.</p>
               <p>- S ha tündérek szépségével bírna, s vetekedne jóságban az angyalokkal, és volna
                  gyémánt szíve, mint neked, hogy fölülmúlna téged a szeretetben, nem akarnám őt
                  ismerni.</p>
               <p>- Ó, ne tégy ilyen nagy fogadást! Bizony megbánod. Bizony visszakéred a szavadat.
                  Legalább tekintsd meg az arcképét egyszer! Jer, a szomszéd szobában
                  megmutatom.</p>
               <p>- Az engem hidegen fog hagyni.</p>
               <p>- Majd meglássuk.</p>
               <p>Az anya karöltve vezeté fiát a szomszéd szobáig, s kinyitva annak ajtaját,
                  előrebocsátá őt.</p>
               <p>És akkor maga előtt látta Ödön Arankát, a gyönyörtől reszkető leányt, ki szavaikat
                  végighallgatá.</p>
               <p>Minő hatalma a világnak akadályozna meg két szívet, hogy egymásra ne boruljon ily
                  pillanatban? Ki tartaná fel az öröm könnyeit, hogy ne omoljanak? Mi tiltó szellem
                  állna két égő csók közé, hogy egymást föl ne keresse?</p>
               <p>- Ó, én drágám... ó, én egyetlenem!...</p>
               <p>Baradlayné megfogta mindkettőnek a kezét, s elfojtott hangon suttogá Ödönnek:</p>
               <p>- Hát hiszed-e már, hogy lesz ura és úrnője e háznak?</p>
               <p>Ödön megdicsőült arccal kiálta válaszul:</p>
               <p>- Lesz!</p>
               <p>És mindketten csókokkal halmozták el a legszeretőbb anya keblét, arcát, kezeit és
                  vállait.</p>
               <p>Baradlayné pedig némán, mereven tekintve fel azon arcképre, mely saját
                  menyasszonyi arcképe mellett büszke tekintettel néze le rá a masszív, aranyos
                  keretből, és magában beszélt hozzá:</p>
               <p>“Látod-e ezt? Érzed-e ezt a boldogságot? Nem dobbanik-e meg kővé lett szíved,
                  mikor ily mennyországi látvány mosolyog feléd? Jól tettem-e, midőn ellenkezőjét
                  tettem annak, amit mondtál? Eljössz-e nászéjen, áldani vagy kísérteni - kőszívű
                  nagy ember?”</p>
               <p>A nagy ember csak mindig büszkén nézett le a keretből.</p>
               <p>A boldogok nem vették azt észre.</p>
               <p>A szomorú özvegy elsuhant közülük; ott hagyta őket boldogságukkal egyedül; van
                  azoknak mit beszélni egymáshoz.</p>
               <p>Ő maga pedig szobájába lopózott; elővette írótárcájából azt az emlékezetes iratot,
                  melyet haldokló férje mondatolt írótolla alá, s a mai nap történetére vonatkozó
                  sorokat - aláhúzta vörös ironnal.</p>
               <p>Idáig bevégeztetett!...</p>
               
            </div>
            <div type="chapter">
               <head>A KÉZFOGÓ NAPJA</head>
               <p>Nem volt titok, mindenki beszélte már: a Baradlay-háznál hat hét múlva a temetés
                  után kézfogó lesz. Új nevet kap a ház.</p>
               <p>Arra a napra közelről és távolból meg voltak híva az ismerősök, egyenesen az
                  özvegy úrhölgy nevében, világosan családi ünnepélyre.</p>
               <p>A nevezetes nap délelőttjén egymást érték a minden vidékről érkező hintók a
                  kastély udvarán; pompás és egyszerű fogatok, mik ezúttal nem csupán az erősebb nem
                  kontingensét szállították ide; az urak hölgyeiket is magukkal hozták - és
                  kisasszonyaikat is.</p>
               <p>Bizony kisasszonyaikat is.</p>
               <p>Mindenfelé híre futamodott már, hogy az ifjú Baradlay hazaérkezett külföldről, s
                  keze még jegygyűrűtlen. Nemes vad! Érdemes a hajhára.</p>
               <p>Megérkezett a többi úri rend között Tallérossy Zebulon úr is. Ezúttal ő is
                  rangjához illő pompával lépett fel. A régi hintóra új bőr volt húzva, s
                  kocsiajtajára szépen kipingálva a Tallérossy-címer. És saját négyes fogata
                  pompázott előtte. Igaz, hogy a gyeplős kimustrált katonaló, az ostorhegyes
                  sajnálja a lábát, a nyerges cseberbe lép, s a rudas világosan elárulja, hogy eddig
                  lógósnak volt használva; hanem azért megteszik ők a parádét, ha együtt vannak, s
                  csakúgy rázzák a csengettyűt a nyaklójukon, mint a többi gavallérok lovai.</p>
               <p>A kocsis mellett ezúttal hajdú is ül. Bár ugyan nem egyforma az egyenruhájuk, de
                  elég zsinóros mint a kettő. Az inasnak piros huszársipkája van, ami nagyon emeli a
                  tekintélyt. Kár, hogy a kocsisnak nem lehetett olyan bajuszt ragasztani, mint
                  amilyen a többi urasági kocsisoknak van; az a pántlikás kalaphoz illett volna
                  nagyon.</p>
               <p>Zebulon sem jött ezúttal egyedül. Magával hozza kisasszonyai egyikét: csinos arcú
                  fiatal leánykát, magasra nyúlt termettel. Kár, hogy nagyon fűzi magát, és hogy
                  nyers kávét szokott rágni, amitől fehérebb legyen.</p>
               <p>A nemes úr ezúttal nem száll le bundástul, mert új kabátja van, finom
                  selyemposztóbul, aminek nyakától messze elálló gallérja messziről reklámot csinál
                  falusi remekbe készítőjének; a kisasszonynak pedig szintén selyem wiklere van és
                  marabukalapja.</p>
               <p>- Aztán hallja, János (ez a hajdúnak szól, kit otthon csak tegeznek), mindent jól
                  lepakoljon kocsiról! El ne ejtsd iskatulát - hallja -, mert aba selyemruha van.
                  Aztán valamit össze ne törjön, János, mert pofonütlek - magát. Ha te, Karika!
                  Nalad van smukos tarisznya - akarok mondani: ridikül? El ne veszits ütet; sok
                  draga smuk bene van.</p>
               <p>Egyszerre nagy csengés-bongás támad: ő jön, az ünnepély hőse, Rideghváry; igazán
                  új hintón, igazi ötös új fogattal. (Telik neki! “reprezentacionális költség”
                  quantum oportet.) Ennél igazi huszár ül a bakon, s az ugrik a kocsiajtót kinyitni,
                  és nyújtja kezét a nagyméltóságú úrnak, hogy egész aplombbal léphessen le a
                  földre.</p>
               <p>Nem volna igazság a földön, ha nem Zebulon üdvözölhetné őméltóságát legelőször,
                  midőn a földet éri.</p>
               <p>- Hozta isten nagymiltósagodat, tégedet! Éljen és vivát! Mink is most érkeztünk
                  ide; ott fognak ki négy lovamat hintobul. Gyütem leanykamal izs örvendetes
                  ünepélyre. Hol vagy, Karika? Legidősebik kisaszonykam! Azirt nem nagyon idős. Még
                  nincs huszesztendős. Quod est authenticum. Hogy izs hinak csak tigedet? Furcsa
                  neveik vanak kisaszonykaimnak; sohase nem tudok egészen megtanulni. Mar neveikben
                  bene van historicum datum, mikor születtek. Felesigem nagyon olvasot asszonysag.
                  Mindig van ujsag kezibe Allgemeine. Mikor legnagyobik kisasszonykam születe neki,
                  akor volt görög amazon: tetzik tudni, Spatar kapitány leánya, Chariclea nagy
                  celebritas, ki sorba kifurta török hajókat maga oraval hajójának, miért felesig
                  körösztöltete első leánykát Charicleanak. Masodik leanykam neve Karolina Pia;
                  hiszem akor hazasodta fölsiges urunk, anak tiszteletire. Harmadik kisasszonykam
                  Adalgisa; akor jatszottak először Normat pesti teatrumban, felesigem látott azt -
                  lozsibul. Negyedik kisasszonykam mikor megirkezte, akor volt bolond vilag: az a
                  Palacky, tecik tudni? No nalunk is volt egy kis híre; hat a negyedik leanykamat
                  azért hinak Libussának. No biz ezt sajnalok: de mar nem levehetem rula. No de most
                  mar, hogy bebizonyítsunk jó hazafiuságunkat, a legutolsó kisasszonykanak atunk
                  igazan magyar nevet: “Bendeguzella”; hires magyar vezir után.</p>
               <p>- Hát öt kisasszonyka van, Zebulon bácsi? - kérdé mosolyogva az adminisztrátor
                  úr.</p>
               <p>- De bizony hat. Vagy csak öt? Mar magam se nem tudok. Hanyan vattok odahaza,
                  mikor együtt vattok, Karika? Csak öten? Nekem ugy tecik, mikor nagyon larmaztok,
                  mintha heten volnatok.</p>
               <p>Chariclea kisasszony igyekezett apja historizálásának lőtávolából előresietni, míg
                  Zebulon úr a lépcsőn fölmentében még az iránt is felvilágosította az
                  adminisztrátor urat, hogy hja bizony öt leány is elég nagy gond; kivált mikor
                  három már bálba járni való, férjhez adni való; aztán a nagyságos mama nem mehet
                  velük, mert migrénben szenved, s ekként a papának kell őket hordani ide-amoda,
                  ahol eladó leányokat mutogatni szükség.</p>
               <p>A lépcsőházban aztán elváltak, s a kulcsár és komornyik mindenkinek megmutatta a
                  számára rendelt szobákat.</p>
               <p>Az adminisztrátor úrnak rendes, három szobára osztott lakása volt a
                  Baradlay-kastélyban. Az előszobában már várták tisztelői.</p>
               <p>Azok közül kiválasztotta magának Szalmás Mihály uramat, kinek különös szabadalma
                  volt, azalatt, míg a méltóságos úr átöltözik, legbelső szobájában legfrissebb
                  mendemondákkal rövidíteni idejét.</p>
               <p>- Nos hát, mi a legújabb újság, Szalmás? - kérdé bizalmasan a nagy befolyású úr hű
                  bizományosától.</p>
               <p>- Legnevezetesebb, méltóságos uram, az, hogy Ödön úrfi Oroszországból
                  hazaérkezett.</p>
               <p>- Azt már tudom. Hívta valaki, vagy csak magától jött haza?</p>
               <p>- Valaki tudatta vele, hogy az öregúr meghalt, s most már “szabad a csók!”</p>
               <p>- Az bizonyosan a leány volt. S mit tudni a leány felől?</p>
               <p>- Az már nem leány.</p>
               <p>- Mi a gutát?</p>
               <p>- Férjhez van adva - súgá titkolózva Szalmás uram. - Kéz alatt tudom, de igen jó
                  kútforrásból. A nagyságos asszonynak sikerült a leányt rábeszélni. A vén pap
                  veszedelme megindítá leánya szívét, a nagyságos asszony bőkezű munificenciával
                  látott hozzá. Utoljára is elhatározta magát a leány, hogy férjhez megy egy bécsi
                  referendáriushoz, ki az apja felségsértési perében eldöntő befolyást gyakorol. A
                  referendárius kap sok pénzt, a leány megkapja az atyja szabadságát. A dolog
                  rendben van már. A leányt elvitték már Bécsbe, s a vén pap, ahogy bizonyosan
                  tudom, mert magam láttam, már a múlt éjjel haza is érkezett. Ezt én mind legelső
                  kútforrásból tudom.</p>
               <p>- S nem haragszik emiatt az úrfi?</p>
               <p>- Azt nem lehet még tudni; mert még amióta megjött, el nem hagyta a szobát. Még a
                  legbelsőbb cselédeket sem bocsátja magához közel, s mindenkit igen nyersen
                  elutasít, aki tapogatózni akar körülötte.</p>
               <p>- Beteg bele, azt hiszem. No, majd kigyógyítjuk belőle. Hát az özvegy?</p>
               <p>- Az igen derültnek és megelégedettnek látszik.</p>
               <p>- Szegény! Van oka rá.</p>
               <p>Rideghváry úr apránként átesett porhüvelye külsejének átidomításán ez értekezés
                  alatt. Fekete díszöltözetbe iktatta magát, s el lévén készülve ügyének levátájára,
                  megindult szobájából a címerterembe, kísérve alázatos udvarlói csoportjától, kik
                  közt beszédes szerepet vitt Szalmás Mihály uram.</p>
               <p>A címerterem ajtajában megint csak bele kellett botolnia a méltóságos úrnak
                  Tallérossy Zebulonba, ki elhülledt arccal jött neki jelenteni, hogy:</p>
               <p>- Méltóságos baratom uram, hallod, én igen sok idegen abrazatot latom iteneg.</p>
               <p>- Az bizony meglehet - felelt rá az adminisztrátor úr.</p>
               <p>- De nem izs anyira idegen, mint inkab nagyon izs ismeretes abrazatok, akik nekem
                  nagyon idegenek.</p>
               <p>- Nem értem ezt, Zebulon! - szólt nevetve a magas úr.</p>
               <p>- Irtem, nem irtem! - haragoskodék Zebulon. - De bizony megirted, csak miltoztasal
                  szijeltekinteni. Hisz ez a szala teli van oppozicionális fiziognómiakkal, kik
                  nekünk ismeretesek, de idegenek.</p>
               <p>A nagyméltóságú úr úgy találta, hogy ez valóban figyelemre méltó észrevétel. Hanem
                  hát abban sincs semmi rendkívüli. A megye minden pártárnyalatú celebritásai
                  igyekeztek tiszteletüket bemutatni az ifjú örökös főispánnak. Ez konveniencia
                  dolga. Hadd tisztelkedjék mindenki. Nincs mit megütődni a találkozáson.</p>
               <p>Azt ugyan szívesen elengedte volna az adminisztrátor úr, hogy zöldasztali
                  inkarnátus ellenfelével, Tormándy táblabíró úrral is találkozzék ennél a háznál;
                  hanem hát ez nyílt ház: főispáni lak, mindenkinek joga van itt megjelenni; s
                  utoljára - a többség pokolban is többség.</p>
               <p>- Hát itt sem ijedünk meg tőlük, Zebulon barátom.</p>
               <p>Zebulon nagyot feszített mellén, mely végig volt rakva hamis gránátgombokkal.</p>
               <p>- Elhiszek aztat! Gyühet nekem Tormandy! Vagyok neki malleus magam! Majd én
                  odaütök...</p>
               <p>De nem mondhatta el, hogy hova üt, mert egyszerre úgy megállt a szó a szájában,
                  mintha föld alatti kísértet lépett volna dicsekedése farkára...</p>
               <p>- Á... á... nini!... - szólt a szemközt találkozó láttára, ki éppen akkor lépett
                  be az ajtón.</p>
               <p>Az volt a kergetett pap: Aranka atyja.</p>
               <p>Tallérossy Zebulon nem hitt egyebet, mint hogy no most itt jön Zách Felicián
                  második kiadásban, ki karddal reklamálja elrablott leányát, s ugyan levágja, akit
                  elöl-utol talál.</p>
               <p>Pedig úgy tetszett neki, mintha a kuruc pap egyenesen az ő testének tartana.</p>
               <p>Zebulon érezte bűneinek súlyát. Eszébe jutott, hogy mindaz a keserves
                  kínszenvedés, amin ez a pap hanyatt-homlok keresztülesett, az ő fejében ért meg
                  eszmeképpen; úgyszólván ő diktálta azt rá mind; annálfogva is, mikor már szemtül
                  szembe álltak, a legnyájasabb mosolygással ragadá meg a rettegett alak kezét.</p>
               <p>- Alazatos szolgaja ides, kedves nagytiszteletű urnak! Hogymint szolgal
                  egiszsige?</p>
               <p>A pap pedig sem nem rántotta elő kabátja alól a rejtett fringiát, sem a kezét nem
                  kapta vissza Zebulon kezéből, hanem kordialiter visszaadta a kézszorítást.</p>
               <p>- Köszönöm a tekintetes úr kérdésit. Hát csak megvagyok a régi bőrben.</p>
               <p>No, annak ugyan örült Zebulon nagyon. Hanem azért mégsem hitt a papnak. Ez azokkal
                  a sasszemeivel nagyon tekinget körül. Ez valakit mást keres, akit megöljön. Mert
                  egyébért csak nem rontott fel ide, ily ünnepélyes társaság közé. Ezt jó lesz
                  preventív cenzúra alá venni, s tovább is fogni a kezét.</p>
               <p>- Hát hol méltóztata utazni nagytiszteletü úr minden sokfelé? Hallottam, Bécsben
                  izs volt.</p>
               <p>- Ott is voltam.</p>
               <p>- Valami baj volt?</p>
               <p>- Nem volt semmi baj. Igen jól mulattam odafenn.</p>
               <p>Zebulon félrevágta a nyakát. Ez veszélyt jósló tettetés.</p>
               <p>- Nem bantota senki?</p>
               <p>- Sőt, inkább igen nyájasan bocsátottak el mindenünnen.</p>
               <p>Hm. Ez gyanús szelídség.</p>
               <p>- Hat Aranka kisasszony, vagy mar nem kisasszony; igaz, hogy mente férjhez?</p>
               <p>Ez már csak olyan kérdés, ami kiugratja a nyulat a bokorból.</p>
               <p>- Igaz - felelt rá a pap nagy bonhómiával, mind Zebulonnak, mind a többi odafülelő
                  hazafiaknak nagy bámulatára.</p>
               <p>- Is meg van vőleginyel eligedve, tiszteletes ur?</p>
               <p>- Nagyon meg vagyok elégedve.</p>
               <p>Zebulon nagyon rázta a fejét. Még mindig szorongatta a pap kezét, és nem akarta
                  odább ereszteni, míg az egyszer aztán búcsú fejében úgy visszaszorította tisztelt
                  barátja kezét vasmarkával, hogy az sziszegve hagyta abba a kézszorongatást.</p>
               <p>- Isten áldja, uram.</p>
               <p>(Aldja tigedet az ördög! - mormogá utána Zebulon, egymáshoz ragadt négy ujjára
                  fújva. - Vir izs kigyütt körmöm alul - talan?)</p>
               <p>- Nos, mit beszélt a pap? - kérdé Rideghváry Zebulontól, mikor ismét visszatért
                  hozzá.</p>
               <p>- Aj, hiszen bolond papot egiszen helyrebolonditotak valahun. Hiszen az most
                  totaliter okos ember.</p>
               <p>Rideghváry úr bölcs mosolygásra vonja arcszögleteit, s mély bölcsességgel jegyzé
                  meg:</p>
               <p>- Ahonnan ő megjött, onnan mind okosan szoktak az emberek visszatérni.</p>
               <p>- De hogy leanya felöl is megnyugodta.</p>
               <p>- Egy kis pénz sok haragot lecsendesít. - De menjünk előbbre, a násznagyok
                  várnak.</p>
               <p>- Kicsoda kirő násznagy miltosagod riszedről?</p>
               <p>- Gróf Gálfalvy Pál őméltósága.</p>
               <p>- Ohó, nagyon jól ismerek őtet, méltóságát. Eminens, nagy auktoritás. Bizony
                  gratulalom hozza. Ahol latom, ni!</p>
               <p>S azzal ment a két nevezetes úr a vendégekkel telt úri termen keresztül a mutatott
                  díszruhás alak felé.</p>
               <p>Rideghváry kétféle emberekkel találkozott; kik vagy mély főhajtással üdvözlék,
                  vagy félvállat fordítottak neki, s elnéztek a feje fölött. Csakugyan nem értette,
                  hogy minek kell ezeknek az utóbbiaknak is itt lenniök. Zebulon ellenben minden
                  oldalról csak eléje mosolygó ábrázatokba botlott. Láthatta, mennyire szeretik.</p>
               <p>- De nem latok sehol kisasszonykamat, Karikat; pedig már felöltözte putzba! -
                  nyugtalankodék Zebulon.</p>
               <p>- Hiszen veheted észre, hogy még nincsenek hölgyek a teremben, azok mind együtt
                  vannak az úrhölgy lakosztályában, s csak az ünnepély kezdetén fognak kíséretében
                  megjelenni.</p>
               <p>- Ah. Tehát egisz ceremonia lesz?</p>
               <p>- Szokás szerint. A kérő násznagy felszólítja a kiadó násznagyot; arra a kiadó
                  násznagy választ ád; akkor az igent mondó válasz után megnyílnak a szemközti
                  szárnyajtók, s a menyasszonnyal az élén belép a hölgyi kör. Aztán következik a
                  többi.</p>
               <p>- Aj. Az nagyon szip lesz.</p>
               <p>A két úr tehát feltalálta Gálfalvy Pál urat, a kérő násznagyot, s kölcsönösen
                  kezet szorongatva, elkezdett élcelni a feles számmal megjelent megyei kurucokra,
                  kik idejöttek ellenségük diadalához áldozatra vitt igavonókul pompázni, s amellett
                  nemigen ügyeltek rá, hogy azoknak főkorifeusa: Tormándy mit beszélhet oly
                  meghitten tiszteletes Lánghy Bertalan urammal. Inkább az után tudakozódtak, hogy
                  hol van Ödön.</p>
               <p>Az bizony a terem túlsó felében diskurál nagy bizalmasan egypár magához hasonló
                  fiatalemberrel. Majd idejön, ha meglátja a prezumptív mostohaapját. Tudni fogja,
                  hogy kettőjük közül melyiknek a dolga a másik üdvözlésére sietni.</p>
               <p>De még kellemesebb meglepetés vár reájuk, midőn egyszer csak megzendülni hallják
                  Tormándy ismert sztentori hangját, ki csendet kér az “uraim”-tól.</p>
               <p>Nos, mi lesz?</p>
               <p>- Uraim - szólt a hatalmas hangú megyei szónok -, mindnyájunk előtt tudva van, mi
                  örvendetes ünnepélyre gyűltünk itten össze. E házra új fény fog áramlani a
                  gondviselés által rendelt új családfőben, kit az ég tartson meg sokáig hazánk
                  javára.</p>
               <p>(“Ah hisz ez hízeleg! Ez megtért!” - suttogá Gálfalvy Pál gróf az
                  adminisztrátorhoz.)</p>
               <p>Rideghváry úr ezt egészen természetesnek találta. (“Használt neki a múltkori
                  négyszemközti szívére beszélés!” - suttogá vissza az adminisztrátor.)</p>
               <p>A szónok folytatá:</p>
               <p>- A vőlegény, kit a gondviselés a család élére ifjúkora díszében állít...</p>
               <p>(“Ez már egy kicsit erős hízelkedés!” - súgá magának Rideghváry úr.)</p>
               <p>- ...engem bízott meg kérő násznagyképpen...</p>
               <p>(“Micsoda?” - kiálta egyszerre mind a három úr egymás szeme közé nézve.)</p>
               <p>- ...hogy felhívjam a tisztelt kiadó násznagyot, óhajtja-e ezáltal a kívánt
                  frigyet megerősíteni, s a menyasszony kezét kezébe tenni!</p>
               <p>Most már igazán itt volt az ideje az elbámulásnak.</p>
               <p>Ha Tormándy mint kérő násznagy lép elő, hát akkor Gálfalvy Pál gróf micsoda
                  itten?</p>
               <p>És ki fog akkor a kérő násznagynak megfelelni? Hol a kiadó násznagy? Az a
                  főtisztelendő úr volna; de az még nincs is jelen. Micsoda konfúzió ez?</p>
               <p>Pedig még tovább bonyolult a szövevény azáltal, hogy Tormándy fölhívására Lánghy
                  Bertalan uram lépett elő, és válaszolt kenetteljes hangon:</p>
               <p>- Amit az ég megkötött, azt csak a síri föld választhatja el. Egyesüljenek, akik
                  egyek a szeretetben.</p>
               <p>(“Nini! Pap megbolondult!” - kiálta fel Zebulon elképedve.)</p>
               <p>Hanem abban a percben jött a talány magyarázata. A szemközti kettős ajtó megnyílt,
                  ott állt az egész hölgyvendégkoszorú, s annak élén özvegy Baradlayné vezeté kézen
                  fogva az ünnepélyes vendégsereg elé a kért menyasszonyt: Lánghy Arankát.</p>
               <p>Tüneményes szép jelenet volt e két hölgy egymás mellett. Az örömanya és a
                  menyasszony.</p>
               <p>Az özvegy fekete ruhát viselt ragyogó acélgyöngyökkel hímezve s hosszú, fekete
                  csipkeuszállyal, fején gránátdiadém villogott; s volt rajta valami új, valami
                  fényes, amit még nem látott senki: arcának mosolygása.</p>
               <p>Még csak most tudta meg mindenki, milyen szép ez asszony, e ragyogó napsugárral
                  arcán; egy királynő tekintete volt az!</p>
               <p>S a menyasszony, kit kezén vezete: omlatag fehér ruhában, fehér jácintokkal
                  ékítve, a szemérem hamvával gyöngéd arcán, az érzelem bűbájával pillaárnyalt
                  szemeiben, a hajadoni félelem méltóságával minden mozdulatában; a szépség két
                  ellentétes tökélye egymás mellett.</p>
               <p>Az uraságok a meglepetés morajával fogadták a kilépőket. Mindenki
                  előretolongott.</p>
               <p>A terem elején állt egy pompás mozaikasztal, melyre egy aranytálca volt letéve, s
                  a tálca csipkekendővel beterítve. Amellett állt a két násznagy; oda vezette
                  Baradlayné Arankát, átadva a leány kezét atyjának.</p>
               <p>Ödön ott állt a kérő násznagy mellett.</p>
               <p>Akkor a pap feltakarta a csipkekendőt a tálcáról. Két egyszerű karikagyűrű volt
                  azon; nem újak, viselve voltak már azok. És azután az egyik gyűrűt Ödön ujjára
                  húzta, a másikat Arankáéra, s akkor egymásba tette kezeiket.</p>
               <p>Nem volt ehhez semmi mondva; egyszerű volt az egész szertartás, de ez egyszerű
                  jelenetben volt valami olyan fennkölt, hogy az egész társaság mintegy jelszóra
                  zendült fel utána egy általános éljenkiáltásban.</p>
               <p>A lelkesült hangzavarban senki sem is hallhatá, mit súghatott az örömanya leendő
                  menyének, midőn azt keblére szorítá, és homlokát megcsókolta; s mit rebegett a
                  pap, midőn átölelte leendő vejét.</p>
               <p>“Van, aki az imákat meghallgatja az égben, melyek nem tetszenek a földi isteneknek
                  ide alant!”</p>
               <p>Még Zebulon is azon kapta rajta magát, hogy torkaszakadtából kiabálja a vivátot, s
                  csak akkor vette észre, hogy rossz helyen alkalmazta a lelkesülést, midőn az
                  adminisztrátor úr tekintetével találkozott, mely éppen nem volt nyájas. Zebulon
                  megijedt. Hisz neki éppen nem lett volna szabad vivátozni. Azzal vélte a dolgot
                  jóvátenni, hogy megpróbálja, vajon hogyan sikerülne neki magát valami nagyon
                  ostobának tettetni.</p>
               <p>- Eszerint most <hi>kettős</hi> kézfogó fog lenni - szólt együgyű
                  ártatlanságot utánzó arckifejezéssel Rideghváryhoz.</p>
               <p>De már ezért az ötletért csakugyan hátat fordított neki a méltóságos úr. (“Hiszen
                  ez komplott!” - dörmögé az adminisztrátor a kimaradt kérő násznagyához.)</p>
               <p>- Nekünk most rögtön be kellene fogatnunk, és itthagynunk a társaságot -
                  véleményezé Gálfalvy.</p>
               <p>- Nem, azt nem tesszük; azzal magamat prostituálnám egészen. Ellenkezőleg: itt
                  kell maradnunk, és figyelnünk, hogyan végződik ez a - komédia.</p>
               <p>A két úr előresietett, s Rideghváry az elsők között volt, kik Ödönt
                  hálálkodásaikkal üdvözlék. Poligonális arcának minden szeglete iparkodott
                  gömbölyűvé lenni a nagy mosolygástól. Ó, azt az ő arcán nem volt szabad észrevenni
                  senkinek, hogy ő tudja azt, mit nevetnek a háta mögött.</p>
               <p>Pedig bizony nevettek sokat. Tormándy mélyen meghajolva üdvözlé a vele találkozót,
                  s azt mondá neki: “Nézze méltóságod, még most is milyen gyönyörű asszony az
                  özvegy!”</p>
               <p>Őméltósága csak hümmögött rá; de a mindig hű Zebulon a háta mögött ugyan sietett a
                  toldással:</p>
               <p>- Valosagos olyan, mint egy menyasszony! - Jaj!</p>
               <p>- Pardon!</p>
               <p>(“Mar harmacor lépi meg tyukszememet ez a gróf” - panaszkodék aztán Zebulon
                  Tormándynak.)</p>
               <p>- Ne állj mellé, mikor beszélsz.</p>
               <p>A kézfogót a szokásos lakoma követte a kastély éttermében. Az üléssor
                  berendezésében már sok szimbolisztika volt kifejezve. Az asztalfőnél az elnöki
                  kettős helyet a vőlegény és menyasszony foglalták el. Ödön mellett ült Lánghy
                  Bertalan, Aranka mellett Baradlayné, a pap után a főtisztelendő, és Baradlaynén
                  túl Gálfalvy gróf, s így váltakozva az adminisztrátor és Zebulon és a többi
                  ismerős delnők és uraságok, kiknek mindegyike jól tudta a különbséget, ami a vélt
                  és való sorozat között előállt.</p>
               <p>Zebulonnak csak akkor jutott eszébe, mikor Chariclea kisasszonyt meglátta, hogy
                  nini, ez is itt van: hát mármost ez minek rakta fel azt a sok drága smukkot, ha
                  Ödön úrfi a papleányt jegyezte el? Hanem végre ezt is vigasztalására fordította.
                  Van még más két Baradlay úrfi is, s azoknak igen jó precedens eset bátyjuknak
                  példája, hogy egy igazi gavallérnak mennyire nem szükség vagyonra, születésre
                  nézni. Ez a mai nap eseménye sok titokban sóvárgó kisasszonynak fog új reményekre
                  jogosult érzelmeket költeni szívében.</p>
               <p>A lakoma folytán következett a magyar vendégség egyik jellemző harcjátéka: az
                  áldomástorna.</p>
               <p>“Toast-turnier”-nak neveznék azt más nyelven.</p>
               <p>Nem utolsó neme a küzdelemnek.</p>
               <p>Egy asztalnál ülő, egy palackból poharazó ellenfelek iparkodnak egymást ragyogó
                  felköszöntésekkel leküzdeni. Minden tószt jelen- vagy távollevő személyekre
                  vonatkozik; de motívumaiba bele vannak szőve a napi élet legérdeklőbb mozzanatai;
                  s azokat kiszínezni előáll a pátosz, a humor, a bibliai hagyomány; a bor megoldja
                  a nyelvet, s a hallgatagoknak ékesen szólást inspirál; az ifjakat bátrakká, az
                  öregeket melegekké teszi: képződik a jobb és bal oldal, és igyekszik egymást
                  leleményes mondatokban, ragyogó ötletekben felülmúlni; kedélyes ellenségeskedés
                  folyik, körmönfont mondatokkal, élces vágásokkal, minek végén összecsörrenik
                  minden pohár. - Jaj a megneheztelőnek!</p>
               <p>Csak Ödön maradt hallgatag. Ő megtartotta anyja mondását: “Gondold meg, mikor
                  szólj, mikor mondd el, amit szívedben érzesz; meddig hallgass, s mindvégig
                  hallgass-e.”</p>
               <p>Egyszerre a vidám tósztozást idefenn a teremben túldörgé az udvaron felzendülő
                  lármás riadal.</p>
               <p>Örömriadal az is; nehány száz torok éljenez.</p>
               <p>Valószínű, hogy Ödönt és menyasszonyát éltetik. A falubeli hívek és a jobbágyak
                  lehetnek azok.</p>
               <p>A külső zaj növekedtével Baradlayné odasúgott fiának:</p>
               <p>- Ez nektek szól. Eredj ki az erkélyre menyasszonyoddal, és szólj hozzájuk nehány
                  szót.</p>
               <p>Ödön azonnal felállt helyéről, kezét nyújtva Arankának, hogy őt az erkélyre
                  kivezesse.</p>
               <p>Pedig hát az a nagy éljenzés - nem nekik volt szánva.</p>
               <p>Az a nagy örömriadal nem a falubeli jobbágyok és hívek nyilatkozványa volt, hanem
                  az adminisztrátor úr gárdájáé.</p>
               <p>Hát ez micsoda gárda?</p>
               <p>Kétszáz szemenszedett országos korhely, három szomszéd vármegye nemességének
                  kilökött, kimustrált söpredéke; verekedés, gyújtogatás, lólopás hőstettei miatt
                  börtönjártas nevezetességek; soha ki nem józanodó, rekedt torkú ingyenivók, ősi
                  birtokukat elpazarolt jószágkeresők, becsületes atyafiaknak orcapirulással
                  emlegetett korcs ivadékai; bornírt, csökönös ósdiak, dölyfös rongyok, sárban
                  meghurcolt címerek, kik közt előcsahos a huzavona falusi leguléjus s az
                  iskolakerülő kántor. Ez az adminisztrátor úr nevezetes mobilgárdája, melyet
                  forsponttal hordat össze nagy kerülő földről a megyei székvárosba, elrémíteni,
                  leordítani, leszavazni, s ha kell, le is verni a megyebeli nemes karokat s
                  rendeket; küldi őket maga előtt, viszi őket maga után, ünnepélyes elfogadó
                  tömegnek, díszelgő kíséretnek, sőt még azt is megteszi, hogy felviszi őket Pestre,
                  s fáklyászenét adat velük magának a főváros tisztes közepett.</p>
               <p>Ez a gárda volt a mai ünnepélyre is felrendelve, hivatása szerint az alkonyi
                  órákban fáklyás tisztelgést tartani a díszes úri eljegyzett párnak (minthogy a
                  zene még tilalmas) csupán felköszöntő beszéd mellett.</p>
               <p>Két forint napidíj járta fejenként - és úri ellátás.</p>
               <p>Azonkívül azt is elhitette velük Szalmás uram, Rideghváry főkolomposa, hogy a
                  vőlegény aranyat fog szórni a nép közé, abból ki mennyit elkaphat!</p>
               <p>Rideghváry úrnak jutott ugyan eszébe a vett kudarc után, hogy még az a gárda is a
                  repertoáron van; de megnyugtatta magát abban, hogy hisz annak csak estefelé kell
                  előrukkolni; aztán meg Szalmás uramnak csak lesz annyi esze, hogy miután látta és
                  hallotta a történteket, efelől értesíteni fogja híveit, s nem hozza őket ide.</p>
               <p>Hanem éppen Szalmás uramon múlt a dolog, levén neki az a jó szokása, hogy nem jól
                  érezte magát semmiféle úri társaságban; annálfogva csak a teremajtóig kísérte el a
                  méltóságos urat, onnan pedig elfogyatkozott, leiramodván azon díszes társaságba,
                  ahol maga volt a legkülönb: Rideghváry úr korteshada közé, kik csak egyenesen
                  behajtattak a már nagyon jól ismert tanyára, az ispán udvarára, melyet a
                  kastélytól a park választott el. Az ispán az ilyen látogatásoknál nem is szokott
                  utasítást kérni, tudta már a szokást: egypár száz vendéget be sem szokás
                  jelenteni. Felnyitotta előttük a roppant nagy pajtát, összeállította az
                  asztalokat, padokat; tulkot, birkát vágatott, hordót üttetett csapra, előszedte az
                  új tányérokat, tálakat, késeket, villákat, kanalakat; s nem csinált magának
                  fejfájást azzal, hogy mikor kiadja és mikor újra beszedi a sok evőeszközt,
                  megszámlálja, hány volt.</p>
               <p>Azok már csak Szalmás uramra vártak, hogy nekiüljenek a lakomának; ezt Szalmás
                  uram jól tudva, bánta is, akárhogy megy végbe a kastélyban a parádé, sietett, mint
                  rák az iszapba, saját elementumába.</p>
               <p>Ott legalább asszonyi szemektől sem átallja magát az ember.</p>
               <p>A díszes társaság tehát igen jól érezte magát saját társaságában; ott sem
                  hiányzottak a lelkesítő szónoklatok, csakhogy azoknak fűszérét nem humor és
                  pátosz, hanem virágos káromkodások adták meg. Mondattak hatalmas kitörések a
                  gonosz újítókra: a szűz vállak megterhelőire, a tintás tudósokra, s végül mikor
                  már nagyon jól meg volt vetve a jókedvnek az ágya, Koppants Mátyás kántor uram
                  előhúzta a zsebéből azt az epithalamiumot, melyet a mai ünnepélyre írt,
                  megröhögtetve annak avas, maszatos, mézgás útféli élceivel a borban főtt
                  hallgatókat. Tetszett az mindenkinek nagyon.</p>
               <p>Minek következtében Boksa Gergő főkolompos, felgyűrve inge ujját kék foltokkal
                  dicsekvő karjáról, nagyot üt az asztalra, s így szólt:</p>
               <p>- Hallod-e te, Szalmás! Az is bolond volt, aki azt találta ki, hogy fáklyával
                  menjünk menyasszonyt látni. Az öregapám sem hallott ilyent. Világosnál nézik az
                  asszonyfélét. Én nem bánom, menjünk fáklyával; de menjünk mindjárt, míg világos
                  van, míg a szemeinkkel látunk. Én nem iszom itt hiába - a közügyért.</p>
               <p>Az egész gyülekezet ráordította, hogy jó lesz. Menjünk mindjárt, menjünk, míg nap
                  van.</p>
               <p>Hiába szabadkozott Szalmás, hogy ő a gratuláló beszédét éjszakának írta, az tele
                  van álló és futó csillagokkal, néma éjszakával és estharangszóval, azt mondták
                  neki, hogy fordítsa nappalra; inkább, ha kell neki hozzá a szurokfüst, meggyújtják
                  hozzá a fáklyákat.</p>
               <p>Szerencsére akadt közöttük egy okos ember, aki ez indítványt megdöntötte azzal az
                  észrevétellel, hogy nem jó lesz égő fáklyával mennünk, mert majd ha az aranyat
                  szórják, mind kisütögetjük egymásnak a szemét.</p>
               <p>Ez helyes észrevétel volt; de egyszersmind meggyőző indok az elébbeni indítvány
                  mellett, hogy ne menjünk sötétben, mert ki látja meg akkor a földre esett
                  pénzt.</p>
               <p>Az indítvány közhelyesléssel elfogadtatván, ős szokás szerint a még ellenvetésekre
                  készülő Szalmás uramat megkapták ketten két lábánál fogva, felemelték a vállaikra;
                  az egyik teherhordó maga volt Boksa Gergő; beszélhetett aztán Szalmás uram, hogy
                  mi indokai vannak nem menni, ha már vitték!</p>
               <p>El is vitték emberháton ülve egész a kastély udvarára, s ott aztán kitörtek
                  roppant nagy éljenriadalban.</p>
               <p>Nem is tették hozzá, hogy ki éljen. Nekik csak egy ember az “éljen”; a többit majd
                  elmondja cifrán Szalmás.</p>
               <p>Volt is Szalmásnak egy olyan hosszú szónoklata készen, hogy elért a falu túlsó
                  végeig, ha kiereszté. Hanem amint az éljenriadalra a várt principális és az özvegy
                  menyasszony helyett Ödönt látta kilépni, karján a menyasszonydíszű papleánnyal,
                  kit ő Bécsben képzelt, régen férjhez adva valami köszvényes bürokratához, persze
                  hogy a csizmaszárában veszett egyszerre az egész betanult dikció.</p>
               <p>Látta már és értette a dolgot egészen; megfordult itt az állapot. Fordult volna ő
                  is visszafelé, ahonnan jött, de a két teherhordó nem ereszté. Utoljára is a
                  tisztelgő hadnak egy csepp ellenvetése sem lehetett az ellen, amit lát. Ha a
                  sokszegletű úr és matrónai jegyese helyett ilyen szép fiatal párt talál maga
                  előtt, hát annál inkább “vivát”. Megéljenezték ők azokat, még tán jobban, mint
                  ahogy a másiknak volt szánva.</p>
               <p>Mikor aztán a nagy éljenzés valahogy elcsillapult, itt lett volna az ideje, hogy
                  Szalmás uram tolmácsolja a közönség érzelmeit.</p>
               <p>Szalmás uramnak pedig egyetlenegy gondolat sem volt a fejében. Az egész beszéd nem
                  ennek a párnak volt szánva: transzpozíció teljes lehetetlen. Csupán a kezdő frázis
                  maradt meg a nyelvén, azt el is indította:</p>
               <p>- Közszeretetű, nagyméltóságos úri pár! Előtted látod íme a nemességet...</p>
               <p>Nem ment tovább. Megint rákezdte:</p>
               <p>- Íme, magad előtt látod ezt a mi díszes nemességünket.</p>
               <p>Újra megfeneklett. Újra nekifohászkodott:</p>
               <p>- Íme, szemeitek előtt látjátok ezt a tiszteletetekre megjelent, díszes nemesi
                  tábort.</p>
               <p>De már erre felszólalt az egyik teherviselő, Boksa Gergő:</p>
               <p>- Szalmás! Mondj má’ mást is, mer’ ledoblak...</p>
               <p>Azzal aztán agyon is lett ütve Szalmás uram minden további szónoklása.</p>
               <p>Ödön közbevágott, s hogy megmentse a jelenet komoly színét, felkapta az elejtett
                  szót:</p>
               <p>- Honfitársaim! Köszönöm kegyetek üdvözlését magam és jegyesem nevében. Én a
                  nemességet csak a szívekben keresem. Nem vagyok a sok beszéd embere; szeretem és
                  követem azokat, akik tesznek. E mai boldog nap megörökítésére ötvenezer forintot
                  ajánlok fel önöknek...</p>
               <p>Falrengető éljen hangzott fel erre a <hi>számra</hi>. Hirtelenében
                  mindenki azt iparkodott kivetni a fejében: mennyi jut abból egyre-egyre.</p>
               <p>Ödön pedig folytatá a lelkesedés kitörése után:</p>
               <p>- Ötvenezer forintot népiskoláink jobb karba helyezésére.</p>
               <p>Hej, de elhallgattak egyszerre!</p>
               <p>- Isten áldása legyen hazánkon és nemzetünkön.</p>
               <p>Ezzel a szóval visszavonult az ifjú pár az erkélyről.</p>
               <p>Bizony egy árva “éljen” sem hangzott már utánuk.</p>
               <p>- Ühm! - dünnyögé Boksa Gergő. - Hát csak ennyire becsüli a nemességet?</p>
               <p>- Dejszen - morgá magában Koppants kántor -, ha a népiskolákat jobb karba
                  helyezik, akkor engem elcsapnak.</p>
               <p>- Hát az én diurnumom mármost ki adja meg?</p>
               <p>Ez volt pedig a fő-fő kérdés.</p>
               <p>Szalmás Mihálynak kellett volna arra megfelelni, de Szalmás Mihály aznapság nem
                  volt többé található sem földön, sem padláson, pedig mindenütt keresték. Ha
                  megkaphatják, bizony megdöngetik. De nagyon jól elbújt.</p>
               <p>Mire aztán a vitéz had az ispánlaknál összetörvén minden evő- és ivóedényt,
                  bejelenté nemes janicsári haraggal, hogy “eb iszik ingyen - a közügyért!”,
                  felkerekedett szekereire, és odábbállt.</p>
               <p>Az úri rend egy része szintén nem várta be a Baradlay-kastélyban az éjt,
                  Rideghváry hívei menekültek a vesztett csatatérről.</p>
               <p>A fővezér, az adminisztrátor, még egy végbúcsúra találkozott Baradlaynéval.</p>
               <p>- Nagyságos asszonyom. Ma utoljára volt szerencsém a Baradlay-ház vendége lehetni.
                  Ezt még ma reggel nem hittem volna semmi prófétának. Pedig én magamban is van
                  látnoki szellem. Ön, nagyságos asszonyom, fiával együtt eltért arról az útról,
                  melyet a boldogult nagy férfiú, igaz barátom, végleheletével önök elé diktált, de
                  velem is közölt, mielőtt önnek szólt volna. Önök az ellenkező utat választották.
                  Asszonyom, emlékezzék ön ez órában mondott szavaimra. Ez az út is elvezet egy
                  magaslatra: annak a magaslatnak a neve “vérpad”.</p>
               
            </div>
            <div type="chapter">
               <head>AZ ELSŐ LÉPCSŐ “AMA” MAGASLATHOZ</head>
               <p>- Könnyen lehet a tekintetes úrnak liberálisnak lenni, kinek van haromezer holdja
                  idelenn Alföldben; de nekem van harom falum odafenn (közbeszólás: a “holdban”) nem
                  holdban, hanem Saros meg Zemplin varmegyében, akibül áll gazdagsagom. Aztan ha
                  jobbágyot felszabaditunk, akkor én menjek kapálni mind az öt kisasszonyommal
                  magam? - Ha én parasztnak születtem volna, sohase nem kívánkoznám más lenni, mint
                  paraszt. Az annak valoságos gyönyörüség. Minek akarunk őtet gyönyörüsigitől
                  megfosztani? Aki úr, úr; aki nem úr, az nem úr. Hát tehet arrul valaki, hogy nem
                  született minden ember nemesembernek? Hát én mért nem születtem grófnak? De azért
                  nem nyughatatlankodok, hogy legyen minden ember gróf. Pedig ez nekem ipen olyan
                  nagy sírelem, mint parasztnak az, hogy nem nemes. - Gondoljunk csak dolog
                  praktikus oldalara. Most is, ha megesik restoracio, megesik követválasztas,
                  micsoda istentelen nagy pinzbe kerül nemes votizáló publikumot megtraktálni? Hát
                  még ha valamennyi parasztnak mind votuma lesz; nincs anyi bor a világon!
                  (Derültség jobb és bal oldalon.) No, micsoda dolog lesz az, ha még paraszt
                  születisü emberek is foglalhatnak el hivatalt? Most is ipen tizszer annyian
                  vagyunk, mint amennyi hivatal jut. Pedig fiatalember addig nem házasodhatik, mig
                  valami hivatala nincs. A tekintetes előtem szonokló úrnak se fia, se leanya, sem
                  nem felesige nincsen. Nekem van öt: nem felesig, de kisaszony. (Általános
                  derültség.) Ezt tekintetes ur nem ért, ugye? Aj! Akor én izs tudnam lenni
                  liberalis. Azutan még nipnevelis! De minek az a csuda? Nip fölnő magatul, ha nem
                  nevelünk izs. Akor volt jó világ, mikor nem tudta más irni, olvasni, csak
                  káptalanba barát; orszagbiro neve helyett odanyomta kardja markolatát dekretumba
                  spanyolviaszkba. Most még paraszt is tudjon olvasni? Hisz akkor soha el nem hisz,
                  amit paptul hall. Csak azt is elrontottuk, hogy eddig irtunk törvinyeket deákul;
                  minden simplex ember nem belekotorászhatta; most asszony, zsellér, zsidó minden
                  nekiálljon olvasni, okoskodni. No, majd meglátnak tekintetes karok és rendek, mi
                  kilóg ebbül majd utoljára? Ha azt akarunk, hogy legyen nipnek szabadsag, ne agyunk
                  neki aztat; mert amig nem adunk neki, addig megvan; de amint odaadunk neki, bizony
                  elveszti aztat. Ragaszkogyunk őseink kilencszaz esztendős alkotmanyahoz, mert ha
                  csak még ezer esztendeig élvezhetünk is aztat, mar azzal is nagyon sokat nyertünk.
                  (Éljenzés jobboldalon, derültség baloldalon.)</p>
               <p>Pleonazmus volna kijelentenünk, hogy ezt a beszédet Tallérossy Zebulon barátunk
                  tartotta azon a históriai nevezetességű megyegyűlésen, mely a nemesdombi kézfogó
                  után harmadnapra a Baradlay főispánok megyéjében Rideghváry adminisztrátor
                  elnöklete alatt megtartatott.</p>
               <p>Nevezetes, epochális gyűlés volt az. Az egymással földsarkilag ellenkező
                  vélemények szóvivő hősei adtak ottan egymásnak lovagias találkozót.</p>
               <p>Tíz-tizenöt távoli megye vezérszónokai, ugyanitt kinevezett “táblabírák”, jogosult
                  ülnökei a megyei zöldasztalnak, sereglettek össze jobb- és baloldalrul, követve
                  nagyszámú nemesi rendek által. Azoknak egy részét a megyei kormányzó szállíttatá
                  ide fizetett előfogaton, saját költségén, más része jött gyalog, fogadott
                  szekéren, maga kenyerén, szalonnáján.</p>
               <p>Az ülés napján már kora hajnalban, dacára a zord időnek, megjelent a megyeház
                  kapuja előtt a fehér és fekete tollas sereg egyszerre. Amaz volt a haladó, emez a
                  maradi párt jelvénye, s kérte a gyűlésterembe bebocsáttatását. Már pitymallatkor
                  el volt foglalva jobb és bal oldalról a melléklócák minden helyisége, egyedül a
                  zöldasztal hagyatván fel a vezérkapacitásoknak.</p>
               <p>De nemcsak fehér és fekete toll díszlett a kalapok mellett; a szűr alatt ott
                  füleltek az ólmos botok és kurta nyelű csákányok is - pro és kontra.</p>
               <p>A fehér toll pártja annyit megtanult az elébbeni gyűlések előzményeiből, hogy
                  mikor kifogytak az argumentumok, in fine finali elő szokott kerülni az ultima
                  ratio, a bunkós bot, olyankor “aki bírja, az marja”. Tehát ezúttal ők is elhozták
                  az ellenargumentumokat, s el voltak rá készülve, hogy ha verekedésre kerül a
                  dolog, verekedni fognak.</p>
               <p>Azt is el lehet fogadni, hogy a böjtöt egyik fél sem valami nagyon aszkétai
                  szigorral tartotta meg. Hideg is volt, esős idő; nem is lehet neheztelni azért a
                  kis papramorgóért.</p>
               <p>Pontban kilenckor megkezdődött a vitatkozás Rideghváry elnöklete alatt.</p>
               <p>A fehér tollas párt egy erélyes tiltakozást akart keresztülerőszakolni az
                  alkotmányellenes adminisztrátori rendszer ellen. A legragyogóbb szónoklatok álltak
                  készen a karok és rendek felhangolására.</p>
               <p>Ennek ellenében a fekete tollas pártnak az a hadi taktikája volt, hogy tizenöt
                  vármegyéből összehordatta a legunalmasabb, a legnevetségesebb szónokokat, akiknek
                  fárasztó, lapos és barokk beszédei által paralizálta a fehér toll lelkesítő,
                  gyújtó szónoklatait, elhúzta a határozathozatalt a délután étvágyingerlő, késő
                  óráira, félreterelte a tanácskozmányt a napirenden forgó kérdésről, szökésre
                  csiklandá a türelmetlen közönséget - és lopta az időt.</p>
               <p>Mind nem használt; a fehér toll helytállt, nem tágított. El volt mindenki szánva
                  másnap délig is ott várni étlen-szomjan a gyűlés kimenetelét.</p>
               <p>Mert az elnöknek az volt a fő tudománya, hogy amint egy percben észrevette, hogy a
                  fekete toll többségben van, a szó közepén kettévágta a diszkussziót, s szavazásra
                  bocsátotta a kérdést. Protestálhatott aztán, akinek tetszett.</p>
               <p>Most meg sem mozdultak.</p>
               <p>Elvégre Tormándy, a fehér toll vezérszónoka is hozzájutott, hogy beszédét
                  elmondhassa.</p>
               <p>Mikor Tormándy elkezdett beszélni, olyankor a fekete tollnak az volt a dolga, hogy
                  rákezdte a zúgást; minden szó ellentmondásra talált, beszédébe kiabáltak; a
                  szónokot az mind nem zavarta meg: ha ellenfelei kiabáltak, ő túlkiabálta őket, ha
                  száz ember ordított ellene, ő olyan hangot eresztett, ami kétszázat is túldörgött,
                  de elnémíttatni nem engedte magát.</p>
               <p>Hanem az megtörtént rajta, hogy mikor így küzdött egy fellázadt zajtenger hullámai
                  ellen, elragadtatása hevében olyan kifejezéseket talált elejteni, amiket mai
                  világban “imparlamentáris”-oknak fognánk nevezni.</p>
               <p>A parlamenti tanácskozmányokban a hasonló elragadtatás következménye az, hogy a
                  második rendreutasítás után az elnök megvonja a szónoktul a további beszédet, s
                  akkor az leülhet. Megyeéletünkben ehelyett más divat volt. - Amint Tormándy egy
                  tősgyökeres gorombaságot elszalasztott az elnöki szék ellen, mint vadat a vizsla,
                  úgy állta őt Tallérossy et consortes, s ordították elleni unisono: “akció,
                  akció!”</p>
               <p>S a megyegyűlés rögtön stante sessione elhatározta a kihágó ellen a fiskális akció
                  megindítását.</p>
               <p>Tormándyt ez intermezzo azonban még csak a periódusa konstrukciójából sem verte
                  ki; hidegvérrel kivette a tárcáját, kivágta belőle a kétszáz forintot a megyei
                  fiskus elé (ennyi szokott a díja lenni az akcióbeli elmarasztalásnak), s folytatta
                  a filippikát. Megint új, erőteljes kifejezés jött; megint hangzott Zebulon szava:
                  “akció, akció!”</p>
               <p>Tormándy meg sem állt a beszéde közepén; készen tartotta a másik kétszáz forintot
                  is, dobta a fiskusnak, és beszélt tovább. És beszélt és mennydörgős-mennykőzött
                  addig, míg a tárcája kiürült, s a legutolsó gorombáskodásnál már a pecsétnyomó
                  nemesi címeres gyűrűjét húzta le az ujjáról, s azt veté zálogba a megyei
                  fiskusnak, melyet - mint tudjuk - törvényes szokás szerint, tartozott az
                  elfogadni; de mégis elmondta végig rettentő beszédjét.</p>
               <p>Rettentő beszédnek kell azt mondanunk, mert nem kevesebbet involvált, mint a
                  szatmári tizenkét pont parafrázisát.</p>
               <p>Mi volt az a szatmári tizenkét pont? Tizenkét üstökös csillag egyszerre az égen,
                  együtt egy dicskört képezők, melynek ragyogó neve “népfenség”!</p>
               <p>Még most is ragyognak.</p>
               <p>Akkor nagy küzdelemnek voltak okozói, megyérül megyére. Még csak e szó kimondása
                  is: “szatmári tizenkét pont”, a vihar jelszava volt.</p>
               <p>Tormándy végszavait a zivatar nyelte el. jobbrul-balrul szakadatlanul dörgő
                  “éljen!” és “le vele!” ordítás tölté meg a termet.</p>
               <p>De mind a kétnemű kiáltás egyensúlyt tarta egymásnak. Az elnök adminisztrátor
                  izgatatlan kedéllyel ült cifra karszékében, mint egy múmia. Úgy vette ezt az
                  “ensemble”-t, mintha az előadott operában karmesteri minőségben működnék, ki az
                  előtte fekvő partitúrából előre látja, hogy mikor jön egy “scherzo”, mikor az
                  “allegro”; mikor kell az öreg dobnak a bombardonnal versenyre kelni; s legfeljebb
                  azon botránkozik meg, ha az általános “tintamarre” közepett öreg dob és bombardon
                  nem teljesítik előre várt animóval rendeltetésüket.</p>
               <p>A publikum füle dobja ugyan meg van már elégedve a lárma nagyszerűségével; de a
                  maestrót valami nem elégíti ki.</p>
               <p>Szemei a rendezőt látszanak keresni.</p>
               <p>Előkerül.</p>
               <p>- Nos, Szalmás? - szól a kérdés a karszék háta mögé settenkedő alakhoz.</p>
               <p>- Méltóságos uram, baj van.</p>
               <p>- Mi baj?</p>
               <p>- A fehér tollasok új manővert csináltak. Eddig mindig azt követték, hogy a
                  legbékeszeretőbb embereket tolták a középre, akik, ha a mieink valamit akartak
                  kezdeni, az övéiket a verekedéstől visszatartsák. Most pedig megfordították a
                  rendet. A leghíresebb verekedő népet, a béledi korteseket állították a mi
                  népeinkhez legközelebb.</p>
               <p>- No? És?</p>
               <p>- No és a mieink azt mondják, hogy a <hi>közügyért</hi> szívesen
                  beverik a más fejét; de a maguk fejét nincsen kedvük beveretni a <hi>közügyért</hi>. Nem lehet őket semmi tettlegességre biztatni.</p>
               <p>- Gyáva fickók - mormogá Rideghváry, s a csengettyűhöz nyúlt.</p>
               <p>Az eddig alkalmazott hadicselek mind nem sikerültek.</p>
               <p>Először is: a teremben több volt a fehér toll, mint a fekete toll.</p>
               <p>Másodszor: a fehér toll nem unta meg délután négy óráig sem a strucctojás-kiköltő
                  forróságot, sem a koplalást, sem a fekete tollas szónoklatokat; Tallérossy
                  beszédein még inkább delektálta is magát.</p>
               <p>Harmadszor: a fehér tollas szónokok nem ijedtek meg a fiskális akcióktól; fizettek
                  és szónokoltak.</p>
               <p>Negyedszer: a tekintetes rendek meg most hozzá nem akarnak egy kis verekedést
                  improvizálni, ami szokás szerint a fehér toll ajtón-ablakon kimenekülésével
                  végződjék.</p>
               <p>Következett az ötödik eszköz: az ülés feloszlatása. Rideghváry megrázta a
                  csengettyűt, s elkezdte a hozzá legközelebb állóknak egész csendes hangon előadni,
                  hogy ilyen zaj és ingerültség mellett a higgadt tanácskozás folyama fenn nem
                  tartható s a többi...; de alig ért mondata közepére, midőn bámulva vette észre,
                  hogy egyszerre elcsendesült minden lárma; olyan hallgatás állt be rögtön, hogy a
                  légydongást meg lehetett volna hallani.</p>
               <p>S ebben a sírbolti csendben kellett neki elmondani azt az elnöki nézetét, hogy ily
                  irtóztató zajban a tanácskozás nem folytatható.</p>
               <p>Ez igazán tréfás hatású észrevétel volt.</p>
               <p>- Hát van itt zaj? - kérdé Tormándy mosolyogva.</p>
               <p>Rideghváry látta, hogy itt rajta kívül még más karmester is van.</p>
               <p>Persze hogy van. A fehér tollnak előre ki van adva a rendelet, hogy amint az elnök
                  csengettyűjét hallja, mintha elvágták volna a nyakát, úgy elhallgasson minden
                  ember. A fekete toll azután magátul elhallgat, mikor látja, hogy a másik elnémult,
                  s tulajdon pártfőnöke nyitja a száját beszédre.</p>
               <p>Ilyenformán a legfurfangosabb elhallgatás hosszú szünete áll be.</p>
               <p>E ravasz békekötés egészen kihozta türelméből az adminisztrátort. Neki az kellett
                  volna, hogy ordítson mindenki torkaszakadtából. Ahelyett mindenki az ő szájába
                  nézett, hogy mit fog hát mondani.</p>
               <p>Erőszakolni kellett a tervet.</p>
               <p>- Most nincs zaj - monda epésen -, de mihelyt folytatni fogjuk a tanácskozmányt,
                  ismét lesz. A gyűlés szenvedélyessé vált. Én élek elnöki jogommal, s az ülést
                  feloszlatom.</p>
               <p>Még erre sem teljesült be, amit kívánt, hogy az elaludt orkánt újra felköltötte
                  volna kihívó szavaival. Készen voltak erre is. Egész hadi apparátusát ismerték. A
                  még mindig háborítatlan csendben egész hidegvérrel válaszolá Tormándy az
                  adminisztrátornak:</p>
               <p>- Tessék elhagyni az elnöki széket, ha úgy tetszik, de mi akkor helyettesíteni
                  fogunk elnököt, és folytatjuk az ülést.</p>
               <p>Erre azután száz meg száz hang ismételte:</p>
               <p>- Folytatjuk a gyűlést! Tessék elmenni, ha tetszik! Elnököl az alispán!</p>
               <p>Volt mármost aztán zaj is, heves kézmozdulatok is és szenvedélytől hevített arcok
                  is: “Tessék elmenni, ha úgy tetszik!”</p>
               <p>De most már nem ment.</p>
               <p>Arcát szigorú redőkbe vonta, öklét lenyomta az asztalra, és recsegő hangon kiálta
                  közbe:</p>
               <p>- Ez nyílt ellenszegülés a felsőbbség tekintélyének! Ez törvényszegés!</p>
               <p>- Lazadas! - kiálta Zebulon.</p>
               <p>- S nekünk van hatalmunk e féktelenségnek elejét venni. Ha a karok és a rendek az
                  ülés feloszlatásának ellenszegülnek, én fegyveres erővel fogom önöket
                  szétoszlatni.</p>
               <p>(“De én elébb hadd megyek ki” - szabódék Zebulon, ki ezt már mégis jobb szerette
                  volna a karzatrul nézni.)</p>
               <p>- Mi pedig be fogjuk várni ezt az erőszakot! - mennydörgött rá vissza Tormándy, s
                  keresztbe fonta a mellén karjait, úgy ült le helyére, dacosan tekintve az
                  adminisztrátor szeme közé.</p>
               <p>Rideghvárynak így is jó volt. Erre is el volt készülve egészen.</p>
               <p>A kettős szárnyajtó az elnöki szék mögött a főispáni termekbe vezetett. A
                  gyűlésteremmel szomszédos szobában voltak elhelyezve a megyének mindenünnen
                  összegyűjtött hajdúi, pandúrjai, pusztázó hadnagyai és csendbiztosai, állig,
                  sarkig felfegyverezve. Ezen a napon ünnepjük lehetett a zsiványoknak hetedhét
                  határban.</p>
               <p>Tehát a fegyveres megyei őrség ott várt a jeladásra a szomszéd teremben, kivont
                  kardokkal, töltött, szuronyos fegyverekkel, s a szomszéd kaszárnya udvarán lábhoz
                  tett fegyverrel állt reggel óta egy zászlóalj katonaság, hogy ha netalán a megyei
                  karhatalom nem elég.</p>
               <p>- Tehát legyen meg, amit önök kívánnak! - kiálta Rideghváry, s azzal hátrafordult.
                  - Főbíró úr, tegye ön kötelességét!</p>
               <p>Az a főbíró és nehány körüle csoportosult tisztviselő Rideghváry teremtményei
                  voltak. Elszánt, vakbuzgó emberek.</p>
               <p>Amint Rideghváry parancsa hangzott, a főbíró felnyitva az elnök mögötti ajtót,
                  bekiáltott a készen álló fegyveresekhez:</p>
               <p>- Utánam, pandúrok!</p>
               <p>És azzal maga a legkomolyabban véve az elnöki parancsot, kirántá kardját, s
                  tisztviselőtársai élén megrohanta a zöldasztal mellett ülőket.</p>
               <p>Az első meglepetés percében azt hitte mindenki, hogy ez talán mégis tréfa. Az
                  ónodi gyűlés óta nem történt az, hogy tanácskozó hazafiak egymás ellen kirántsák
                  kardjaikat bárminő gyűlésteremben; csak akkor szörnyedt el mindenki, mikor a
                  vértől elborított alakokat látta tántorogva székeikről felugrálni, tisztes, békés,
                  ősz hazafiakat a zöldasztal mellett megsebesítve, a földre letiporva s a vértől
                  fecskendő kardokat a légben.</p>
               <p>Hanem a másik percben aztán az elszörnyedésnek más hangja is támadt. A zöldasztal
                  ülnökei szintén kardot viseltek oldalaikon, fiatal joggyakornokok ugráltak
                  segélyükre az ősz táblabíráknak, s támadt egy oly ádáz ordítás, kardcsattogás,
                  dulakodás a gyűlésteremben, aminőnek soha hírét sem hallotta senki, és mindez az
                  adminisztrátor úr legméltóságosabb színe előtt és jóváhagyásával.</p>
               <p>Hanem az már azután nem a méltóságos adminisztrátor úr jóváhagyásával történt,
                  hogy nehány percnyi tusa után a főbírót és fegyveres társait a rájuk visszaröffent
                  fehér tollas nemes fiatalság a szögletbe szorítá, kardjaikat kiverte kezeikből, s
                  a legrövidebb úton, az ablakon keresztül kiadogatta őket a teremből. Biz azok nem
                  tudni, hogy értek le!</p>
               <p>De hát a fegyveres pandúrsereg hol maradt?</p>
               <p>Azok csak nem jöttek elő.</p>
               <p>A méltóságos úr hasztalan tekingetett hátra az ajtó felé, hol maradnak az emberei.
                  Más is bámult azon eleget, hogy nem jönnek sietve! A félig nyílt ajtón át látszik
                  szuronyaik villogása, mégsem jönnek; hallhatják idebenn jól a kardcsattogást,
                  dulakodást, mégsem jönnek.</p>
               <p>Valaki megbabonázta tán őket?</p>
               <p>Meg.</p>
               <p>Egyike volt ez a sors véletlen, emberi ész által ki nem gondolt intézkedéseinek,
                  amik, ha nem élő és emlékező emberek szeme láttára történtek volna, a szkepszis
                  azt mondaná rájuk, hogy “theater-coup”.</p>
               <p>Abban a pillanatban, amelyben a gyűlésterem ajtajából a főbíró bekiáltott a
                  pandúrokra: “utánam, pandúrok!”, a főispáni lakosztály belsejéből, az ellenkező
                  ajtón egy ifjú, délceg alak lépett ki e szobába.</p>
               <p>Az Baradlay Ödön volt.</p>
               <p>Teljes díszöltözetben, mely egyúttal gyászpompa ruha volt, fekete bársonydolmány,
                  sötét granátszín mente, kékróka prémmel, ugyanolyan kalpag fejébe nyomva, fekete
                  gémforgóval, minden boglár, csat és mentelánc öltözetén sötétkék oxidált ezüstből;
                  széles díszkardja övkötőstül együtt jobb kezében; sietett, kardját már nem volt
                  ideje felkötni.</p>
               <p>Mielőtt a fegyveres megyei szolgák a főbíró parancsát teljesíthették volna,
                  útjokat állta; kardját tokjából ki sem húzva, keresztültéve előttük.</p>
               <p>- Vissza! Meg ne mozduljatok! - rivallt rájuk parancsoló hangon.</p>
               <p>A fegyveres nép egy percre meghökkent; néhányan haragosan fordíták feléje
                  szuronyaik hegyét. Ki ez? Hogy meri útjokat állni?</p>
               <p>- Hüvelybe a kardot! - monda szigorúan az ifjú, kardjával leütve a várnagy
                  kardját. - Takarodjatok ki a folyosóra!</p>
               <p>A várnagy egy szót súgott a pandúroknak. Azok között is sok öreg legény volt, akik
                  ráismertek az előttük állóra; ez az ő örökös főispánjuk, holnapi és holnaputáni
                  uruk; a mai csak zsellér itten - a puskák vállra emeltettek.</p>
               <p>- Távozzatok innen! - mondta nekik Baradlay Ödön. - És azután várjatok további
                  parancsra; ha én foglak híni, akkor jöjjetek.</p>
               <p>A vén legények fejeiket hajtogaták. Tetszett nekik ez a parancsolat. Hiszen ők is
                  jobb szerették azt így.</p>
               <p>És azzal sietett Ödön a gyűlésterembe, hol ádáz tusa és kardcsattogás
                  hangzott.</p>
               <p>Mikor aztán a vérengző főbíró és szatelleszei az ablakon kidobattak, mikor az
                  egész felháborodott tömeg aggódva, türelmetlenkedve leste a szárnyajtó nyílását,
                  honnan a fegyveres karhatalomnak kelle előtörni, honnan az adminisztrátor bosszús
                  tekintete erőszakkal idézte volna elé a főbírójára nézve úgyis elkésett segélyt,
                  akkor ugyanazon az ajtón belépett a terembe egyes-egyedül - Baradlay Ödön.</p>
               <p>Délceg, megdöbbentő alak volt az e pillanatban. Arca égett a fennkölt haragtól,
                  szemeiben szikrázott felháborult lelkének minden nemes indulatja.</p>
               <p>Feledékenységből volt-e vagy szántszándékból? - föltett kalpaggal lépett a
                  terembe; úgy járult az elnöki szék elé.</p>
               <p>Rideghváry féloldalra dűlten nézett fel rá, riadt tekintettel, jobbjával a karszék
                  támlájába fogózva. Olyan volt, mint mikor a sakál találkozik India fejedelmi
                  tigrisével az őserdőben.</p>
               <p>A látvány, ami Ödön elé tárult, fellázasztá az ifjú egész lelkét.</p>
               <p>A megye zöldasztala kiontott vér tócsáival fedve, jegyzőkönyvek, szétszórt
                  okiratok vérrel befecskendve; tisztes férfialakok társaiktól ápolva, kik
                  széttépett zsebkendőkkel kötözgetik be sebeiket, dühtől és szenvedélytől kikelt
                  arcok mindenfelé, az asztalra dobva egy kettétörött véres kard.</p>
               <p>- Ki cselekedte ezt? - kiálta csengő szóval az ifjú Baradlay, megállva az elnöki
                  szék előtt. - Ki tette ezt? - rivallt újólag az adminisztrátorra.</p>
               <p>Rideghváry elképedve bámult fel reá.</p>
               <p>- Én önt felelőssé teszem ez átkozott történetért, amit krónikánkból semmi könny
                  le nem moshat soha!</p>
               <p>- Engem? - szólt Rideghváry, s ebben az egy szóban düh, kevélység, rettenet és
                  bámulás volt kifejezve.</p>
               <p>Akkor az ifjú Baradlay jobb kezéből baljába kapta át kardját.</p>
               <p>- Én! Önt!</p>
               <p>És azzal megfogva jobbjával az elnöki szék ódon faragványú támlányát, egyet rázott
                  rajta indulata korlátozhatlan hevében.</p>
               <p>- És most hagyja ön el e helyet! E szék az én őseim széke. Ön ebbe a főispán
                  betegsége tartamáig lett behelyezve. A főispán meggyógyult!</p>
               <p>E szóra kitörő üdvriadal támadt az egész teremben.</p>
               <p>Az “egész” teremben.</p>
               <p>Aki ismeri a magyar gyűlések jellemzetes kedélyét, az emlékezni fog akárhány
                  hasonló jelenetre; hogy egy rokonszenves alak egy pillanat alatt megfordít,
                  meghódít mindenkit, összeolvaszt, egybeforraszt ellenséget, jó barátot, ledönt
                  minden érvet, okoskodást, ellenszenvet, önérdeket; ragadja magával egyetlen
                  tömeggé alakítva az egész közönséget - azt sem kérdi tőle senki: hová?</p>
               <p>Ilyen varázslat történt e teremben is.</p>
               <p>Rideghváry saját párthívei, saját kolomposai, saját megfizetett bérencei arcáról
                  olvashatá le, hogy itt az ő uralkodásának vége. Innen neki pusztulni kell.</p>
               <p>Szégyentől és dühtől sápadtan kelt föl elnöki székéből, még egy átokverő
                  tekintetet jártatva végig az egész gyülekezeten, s akkor ezt súgá kegyetlen,
                  bosszúszomjazó arccal az ifjú fülébe:</p>
               <p>- Tessék... Az első lépcső ahhoz a magaslathoz.</p>
               <p>Ödön megvetően nézett rajta végig; ő tudta anyjától, minő magaslatot ígért neki
                  Rideghváry.</p>
               <p>Nem méltatá válaszra.</p>
               <p>A hatalmas úr eltűnt, s az elnöki széket elfoglalá az örökös főispán, a megyei
                  karok és rendek kitörő örömriadala közepett. Most aztán levette kalpagját.</p>
               <p>Eljárása igaz, hogy nem volt korrekt, mert még nem volt beiktatva főispánnak, s
                  addig nem is lehetett igazi főnöke a megyének; hanem az a lelkesült üdvözlés, mely
                  őt minden oldalról fogadta - az igazi volt. Az megadta rá a szankciót.</p>
               <p>Elhatározása nagy merészség volt; mind magára, mind a megyére, mind az egész
                  országra, sőt az egész korszakra döntő, elhatározó; de sikerült.</p>
               <p>Teljesen sikerült.</p>
               <p>Az a hely, ahová leült, fordulópontot képezett a történetben. Akármerre vezessen
                  az, nagy idők kezdőpontja volt, s szív kellett hozzá, hogy arra a pontra valaki
                  leüljön.</p>
               <p>Hogy mi történt a gyűlésben tovább, az már a krónika dolga. Hanem a nap diadala
                  Baradlay Ödöné volt.</p>
               
            </div>
            <div type="chapter">
               <head>TAVASZI NAPOK</head>
               <p>A régi kor természettudósai beszélnek egy csodaállatról, amelynek neve “krák”.</p>
               <p>Pontoppidan norvég tudós le is írta e szörnyeteget.</p>
               <p>A krák egy töméntelen nagy tengeri állat, mely lenn a tengerfenéken lakik, s
                  melynek néha-néha eszébe jut a vizek színére felemelkedni.</p>
               <p>Mikor aztán rengeteg nagy háta felmerül a hullámok közül, befedve tengeriszappal,
                  telenőve tengeri fügével, tengeri tulipánnal, korallerdővel, akkor a penguinok,
                  kormoránok azt gondolják, hogy ez valami új sziget, odatelepednek, ott fészkelnek,
                  rondítanak a hátán; a krák engedi azt békével.</p>
               <p>Időjártával aztán belepi a fű a hátát; a hajósok meglátják: “ni, milyen szép zöld
                  sziget!”, kikötnek rajta, birtokukba veszik, házat építenek rá; a krák mindazt
                  tűri szépen.</p>
               <p>Azután elkezdik a hátát fölszántani, bevetik árpával; a krák engedi a hátát
                  szántatni, boronáltatni, legfeljebb akkor, mikor tüzet raknak rája, gondolhat
                  annyit magában, hogy milyen nagy baj az, mikor egy ilyen nagy állat nem tudja a
                  hátát megvakarni.</p>
               <p>A hajósok mindig jobban találják magukat rajta, már kutat is ásnak a hátán, s
                  ugyan örülnek rajta, mikor víz helyett zsírt meregetnek fel a kútból. A krák
                  engedi szivattyúztatni a zsírját, hiszen van neki elég.</p>
               <p>A hajósok a gazdag szigetre raktárakat építenek, vámot, rendőrséget importálnak
                  rá, talán még részvénytársulatokat is alapítanak föléje. Egyszer aztán, mikor már
                  az eleven húsáig lefúrtak, a krák azt gondolja, hogy de már ennek fele sem tréfa,
                  s visszaszáll a tenger fenekére. Vele együtt madár, ember, hajó, raktár és
                  részvénytársulat.</p>
               <p>Ilyen napjai voltak a kráknak 1848-i március közepén.</p>
               <p>Március 13-a volt a bécsi népmozgalom napja.</p>
               <p>...Be ne csapd a könyvet, ideges olvasóm! Nem viszlek ki az utcára, nem mutogatom
                  meg neked a feltört kövezeteket, a hevenyészett torlaszokat, nem kísértetem veled
                  utcáról utcára a legelső sebesültet, a szabadság legelső mártírját, kit társai
                  véresen, haldoklón vállaikra vettek, s úgy mutogatták a népnek végig a városon -
                  mi csendes, biztos helyről fogjuk az egészet hallgatni, s nem lesz semmi
                  bántódásunk.</p>
               <p>Plankenhorsték termei ezen a napon is tömve vannak a régi ismerősökkel; csakhogy
                  zongoraszó és médisance helyett az utcáról felhangzó népzaj és a távoli
                  fegyverropogás mulattatja őket.</p>
               <p>Olyan sápadtak ez úri alakok most, s riadt tekintetük kérdezi egymástól: “Vajon mi
                  történik odakinn?”</p>
               <p>Mi történik? - A nép szabadságillatot érez!</p>
               <p>Az történik, hogy egy alvó óriás szempilláinak fölemelésével egy egész
                  történetvilágot, annak minden nagy emberével együtt, elűz; ti csak álmodva
                  voltatok!</p>
               <p>A büszke urak ezúttal dekorálatlanul s a délceg úrhölgyek ezúttal kifestetlenül
                  ülnek, járnak-kelnek, s tekingetnek félve az ablakokra, és hallgatóznak az utcára,
                  és beszélnek egymással suttogva: “Mi lesz a mai nap vége?”</p>
               <p>Az idő estére jár; a szobák sötétedni kezdenek, de senkinek sem jut eszébe
                  lámpákat gyújtani idebenn; a zaj, a sortüzelés döreje rázkódtatja az ablakokat.
                  Minden új alak, ki érkezik, új rémhírt hoz.</p>
               <p>A marciális termetű élelmezési főtiszt, ki máskor úgy kommandírozott a
                  társaságban, mintha generális volna, most suttogva beszél, és lenyírt barkóval
                  jár, hogy katonás kinézését eltagadja; a kövér medicinalrat egy szögletben ül, és
                  bámul maga elé mereven, s felriad, valahányszor egy ajtó csapódik be a háznál; a
                  koncipista extra statum le-leszalad a lépcsőn, hogy majd valami új hírt hoz, s meg
                  csak visszajön egy perc múlva, hogy nem lehet odább menni.</p>
               <p>Végre érkezik valaki onnan kívülről: a policeidirektorsági titkár. Már jelmeze
                  elárulja a rossz világot odakünn. A hercegi, fennkölt viselet helyett most egy
                  ócska zubbony van rajta, minőt a munkások viselnek; arca halovány, mint a
                  kréta.</p>
               <p>Egyszerre odatódul hozzá az egész társaság, amint álöltönyében ráismernek.</p>
               <p>- Nos? Leverték őket? - kérdi legsürgetőbb sietséggel az élelmezési magas úr.</p>
               <p>- Nem bírnak velük - felel a kérdezett remegve -, most jövök a rendőrségi
                  főigazgatósági épületből. A nép betört; a Justitia-szobrot ledöntötték az épület
                  homlokáról, az ablakvasakat kifeszegették, a cenzúrahivatalban mindent
                  összetéptek. Magam is csak blúzomnak köszönhetem, hogy megmenekülhettem.</p>
               <p>- Nem rabolnak-e? - nyögött közbe a szögletből a potrohos medicinalrat, kit otthon
                  hagyott pénztára aggasztott keservesen.</p>
               <p>- De hát, istenem! Nem tudnak több katonát küldeni ellenük? - rebegé pianisszimó a
                  sztentor hangú uraság.</p>
               <p>- Van ott elég katona - biztosítá őt a rendőrtitkár -, hanem a császár nem akarja,
                  hogy vérontás legyen. Az eddigiért is kárhoztat.</p>
               <p>- De hát, istenem! Minek kérdezni azt a császártól? Mikor annak olyan jó szíve
                  van! Bíznák a katonákra!</p>
               <p>- Hát tessék odamenni! - biztatá őt bosszúsan a titkár. - De mikor a katonák úgy
                  lőnek, hogy egész sortűzből egy golyó sem talál. Magam szemével láttam a Mihály
                  téren, mikor a tüzérek a sárba dugták az égő kanócokat, s kimondták, hogy nem
                  fognak a népre lőni.</p>
               <p>- De hát, én istenem, mi lesz akkor mibelőlünk?</p>
               <p>- Éppen azért siettem ide, hogy önöket értesítsem a történtekről. Én részemről azt
                  hiszem, hogy a nép dühének vannak kipécézett házai, amikben Rothschild millióiért
                  sem szeretném a legközelebbi éjet tölteni.</p>
               <p>- Ön azt hiszi, hogy a mi házunk is azok közé tartozik? - kérdezé
                  Plankenhorstné.</p>
               <p>A kérdezett gyanús vállvonogatással felelt:</p>
               <p>- Én mindenesetre sietek dolgom után.</p>
               <p>El is távozott.</p>
               <p>Ez rossz biztatás volt a többieknek.</p>
               <p>Az élelmező úr nagyon kezdett tudakozódni, hogy nem lehetne-e civil ruhákat kapni
                  a háznál. Bizony nem szolgálhattak neki egyébbel, mint inasruhákkal. Márpedig a
                  Plankenhorst család livréje nagyon rossz passepartout volna ehhez az
                  utazáshoz.</p>
               <p>De ismét jött egy új alak. Ez már nem jött, de bebukott. Alig lehetett ráismerni;
                  ez a talleyrand-i finomságú államkancellári referens, ki ezúttal egész
                  kontenanciájából ki van zavarva. Kalapja oly laposra verve, mint egy palacsinta,
                  kabátjának fél szárnya letépve, a hátán egy sáros tenyérnek félreismerhetetlen
                  nyoma, az orrán egy indiszkrét találkozás zsurlódásának véres sebhelye. Lélegzete
                  is elfúlt.</p>
               <p>- Mi történt önnel? - kérdi tőle a háziasszony előzékeny részvéttel.</p>
               <p>A talleyrand-i államférfi nem veszté el galgenhumorát.</p>
               <p>- Ó, csekélység, csak egy kicsit agyon akartak ütni. Valamelyik rám ismert,
                  elkiáltotta magát: “ez is spion!”, s abban a percben a kalapom ilyen lett, ni.
                  Szerencsémre nehány diák kiszabadított, s egy durchhauson keresztül
                  megmenekültem.</p>
               <p>- Ugyan kérem, nem rabolnak még? - tudakozódék a medicinalrat a szegletből.</p>
               <p>- Az ördögbe is! Inkább nagyon is adakozó kedvükben vannak. Menjen csak le
                  hozzájuk. - Ugyan kérem, nagyságos asszony, adasson nekem egy darab
                  angolflastromot, amivel az orromon ezt a lehámozást beragaszthassam. Az nekem most
                  igen jól fog illeni; legalább nem ismernek rám olyan könnyen az utcán.</p>
               <p>- Hogyan? Ön újra ki akar menni? - kérdé aggódva Antoinette asszony, mialatt a kis
                  államférfit budoárjába vezette, hogy az angoltapaszt megkárosított profiljára
                  ragassza.</p>
               <p>- Sietnem kell! - suttogá bizalmasan a duodez nagy ember. - Előfogatokat és
                  relais-ket kell megrendelnem az államkancellár számára.</p>
               <p>- Hogyan? Hát ennyire vagyunk?</p>
               <p>- Alkalmasint.</p>
               <p>- Ön is vele megy, nemde?</p>
               <p>- Bizony itt nem is maradok. Tanácslom, önök is, amint szép szerével lehet...</p>
               <p>- Majd meglátjuk - szólt Antoinette asszony egész nyugodtan, s azzal hagyta futni
                  a kicsiny urat az orrára ragasztott fekete flastrommal.</p>
               <p>Az élelmező úr még vissza akarta tartóztatni; ne menjen, hátha agyonverik.</p>
               <p>- Több eszem lesz. Én fogom legjobban kiabálni, hogy: “Le Metternichhel! Éljen az
                  Aula!”</p>
               <p>Az utcákon a zaj egyre nőtt, benn a szobákban egyre sötétebb lett; az élelmezési
                  úr az égre kért mindenkit, hogy valamiképp gyertyát ne gyújtsanak; hadd higgye a
                  nyers tömeg odakinn, hogy itt már nincs senki idehaza.</p>
               <p>Pedig ugyan együtt volt az egész florilégium. Ez a ház volt a pivot-ja a vert
                  hadnak.</p>
               <p>Mit kell tenni? Erről folyt a haditanács a félsötétben. Menekülni vagy itt
                  maradni? Voltak félénkek, kik a futást tanácsolták, s még félénkebbek, kik nem
                  mertek a futáshoz kezdeni. Hiszen a tenger van az utcákon! A néptenger.</p>
               <p>Most érkezett még egy új alak.</p>
               <p>Az alkonysötét dacára is ráismert mindenki. Poligonális arcvonásai s fejének
                  félszeg, dacos hordozása körrajzokban is ismeretessé tette őt. Rideghváry
                  volt.</p>
               <p>Megjelenése bizalmat gerjesztett a megfélemlett társaságban. Ez a hidegvérű ember
                  imponál mindenütt, hol gyöngébb szívekre akad.</p>
               <p>- Mi hír, barátom? - kérdé eléje sietve a ház asszonya.</p>
               <p>- Hír van elég - felelt az szárazon. - A legelső és legbizonyosabb az, hogy
                  Metternich leköszönt.</p>
               <p>- Csitt!</p>
               <p>- Egy óra múlva köztudomású dolog lesz. Tőle jövök. Leköszönése elfogadtatott, s e
                  nagy ember a jelen pillanatban csak azon tanakodik, hogy mily álöltözetben, milyen
                  kocsin és melyik vonalán a városnak meneküljön a világba.</p>
               <p>- Álöltözetben! - rebegé a marciális úr, s még azután is járt a szája, mikor már
                  nem beszélt. Valószínűleg azt mondogatta magában, hogy milyen boldogság, akinek
                  mostan egy rossz kaputja van.</p>
               <p>- Nem rabol még a nép? - sóhajtozék a gazdag kórházfelügyelő.</p>
               <p>- Azt nem teszi, hanem fegyverkezik, a fegyvertár felnyittatik előttük.</p>
               <p>- Nem bírják megvédelmezni? - hörgé a nagy testű úr.</p>
               <p>- A császár parancsából nyittatik meg.</p>
               <p>- Az lehetetlen.</p>
               <p>- Itt a plakard a zsebemben, meIyben tudtul adatik, hogy a rend fenntartására a
                  diákok és a polgárok a polgári fegyvertárból felszerelendők.</p>
               <p>Rideghváry valóban mutatott egy zsebéből kihúzott falragaszt, melynek az egész
                  társaság nekiesett, s igyekezett annak tartalmát a sötétben kibetűzni.</p>
               <p>- Eddigelé tizenkétezerre mehet a fölfegyverzett diákok és mesteremberek száma -
                  folytatá kegyetlen nyugalommal Rideghváry. - Az éjjel utcaharcot és torlaszviadalt
                  várhatunk.</p>
               <p>- De isz én tudom, hogy nem várom - dörmögé az élelmező úr. - Én odábbállok.</p>
               <p>A többiek is.</p>
               <p>“Uraim, dámáim! Sauve, qui peut! Illa berek - nádak, erek!”</p>
               <p>Sietett mindenki mentül rövidebb szertartással búcsúzni a ház asszonyától. Még
                  most csak a zápor van odakünn, de már a mennykőhullás is közelít. Mindenki mondott
                  valami helyet, hogy hol fognak remélhetőleg találkozni.</p>
               <p>- Hát ön hova fog menni? - kérdezé Antoinette asszony a sokszögletű úrtól.</p>
               <p>- Én? Sehová! Maradok Bécsben. Nem féltem magamat. Azzal kezet szorított az
                  asszonysággal, s utolsó volt, aki termeit elhagyá.</p>
               <p>Azért meglehet, hogy első volt, aki Bécsből megszökött; tán csak nem akarta
                  senkivel tudatni, hogy hová.</p>
               <p>A marciális úr azután odalenn a kapusnál mégiscsak talált egy ócska, foltos
                  polgári felöltőt, valami fiákerköpönyeget, mit nagy pénzen megszerezve,
                  beleburkolá becses személyét, s ez áljelmezben kimenekült az utcára. Ki tudja,
                  hova sodorta el a népár.</p>
               <p>A potrohos medicinalratnak semmi kedve sem volt az expedícióhoz. Ő futni nem tud,
                  s ha valahol odaszorítják a falhoz, szörnyethal. Olyan ember, aki háromnak a
                  perifériáját foglalja el a világban, ne mutogassa magát olyankor, mikor minden
                  ember helyet kér a földön.</p>
               <p>- Kedves jó barátom - szólt a kapushoz, megcirógatva annak orcáját és megkenve
                  tenyerét bankjeggyel -, van itt ebben a házban egy kiadó pinceszoba. Rejtsen el
                  engemet oda! És ha találnak jönni a vérengzők, és fel akarnak kutatni mindent,
                  mondja nekik, hogy abban a szobában egy szegény szabómester lakik; fessen az
                  ajtóra krétával egy nagy ollót. Mondja, hogy egy szegény, éhenkórász szabó lakik
                  ottan, akinek a felesége ragadós himlőben fekszik. Akkor nem fognak bejönni. Ugye,
                  megteszi ön, kedves, édes házinspektor?</p>
               <p>A portás jobb indítványt tudott ennél.</p>
               <p>- Ki tudja, meddig tart ez a rumli. Én nem szeretném, ha azt abban a pinceodúban
                  kellene végigvárnom. Megmentem én a nagyságos urat, úgy, hogy a haja szála sem
                  görbül meg; csak bízza rám magát.</p>
               <p>- Ó, mentsen ön meg akárhogyan. De mégis szeretném tudni, hogyan. Mert lássa ön,
                  futni nem tudok. Nem bírnak a lábaim. Bérkocsi pedig egy millióért sincsen.</p>
               <p>- Az nincsen; de van más alkalmatosság.</p>
               <p>- Ó, ugyan mi az? Hol van? Fizetem neki, amit kér!</p>
               <p>- Itt iszik a szomszéd kocsmában két halotthordozó; a hordágy az ajtó elé van
                  téve.</p>
               <p>- Hallotthordozó?</p>
               <p>- No igen. Ambulance. A hatóság felebaráti elővigyázatból kirendelte őket a
                  lármásabb utcákra, hogy ha valakit agyonlőnek, szedjék fel, és vigyék a
                  közkórházba. Hisz ez igen szép gondoskodás. S minthogy ebben az utcában éppen
                  senkit sem lőttek agyon...</p>
               <p>- Hát én feküdjem bele abba a halotthordágyba?</p>
               <p>- No igen, az egészen fedve van; senki sem tudja, mit visznek benne. Azok jó
                  borravalóért elszállítják nagyságodat a közkórházig, ott kap halottas szekeret,
                  ami megint elviszi a vámsorompóig; onnan azután tetszetősebb alkalmatosságon
                  utazhatik odább.</p>
               <p>A kövér úrnak végigborzongott a háta ennél a gondolatnál. Azonban nem volt
                  válogatásra való idő. Az utca túlsó végéről újabb néptömeg jött hömpölyögve, s az
                  eddigi zajon keresztültörő, folytonos rivalgással jelentve közeledtét. Jó volt
                  menekülni.</p>
               <p>Ráállt az indítványra. Borzasztó ekvipázs az a hordágy. De inkább élve benne, mint
                  holtan.</p>
               <p>A kapus úgy kacagott rajta, mikor elexpediálta, hogy a két vékonyát tartotta a
                  tenyereivel, hogy szét ne dűljön nevettében.</p>
               <p>Hát odafenn a teremben nem hallották-e ezt a közeledő rivalgást? Valami
                  idegenszerű csattogás, csörömpölés követte azt.</p>
               <p>Alfonsine kétségbeesve rohant ki szobájából anyjához e félemlítő zajra; odafutott
                  hozzá, de meg nem ölelte; ó, ez a két hölgy nem szokta egymást megölelni.</p>
               <p>- Mind elhagytak bennünket!</p>
               <p>- A gyávák! Az ostobák! - szólt Antoinette megvetően.</p>
               <p>- Hát mi hova meneküljünk? - kérdezé reszketve a szép leány.</p>
               <p>- Mi? Sehova. Mi itt maradunk.</p>
               <p>- Hogyan? E vészben?</p>
               <p>- E vésznek mi urai fogunk lenni.</p>
               <p>Alfonsine bámulva nézett anyjára. Azt hitte, megtébolyodott. Volt rá hajlama.</p>
               <p>Antoinette asszony pedig rendeletet adott inasainak, hogy gyújtsanak meg minden
                  lámpát, rakják a kargyertyatartókkal együtt a nyitott ablakokba. Azután letépette
                  ágymennyezete fölül a fehér atlaszfüggönyöket, aranyozott rúdjaikkal együtt, s
                  kitűzette azokat háza erkélyére kétfelül, mint két fehér lobogót.</p>
               <p>Azután két fehér mellszalagot bokrozott össze; egyet magára öltött, másikat
                  Alfonsine vállára tűzött, s mikor a hömpölygő néptömeg legviharosabb ordítása
                  hangzott lenn az utcán, kihurcolta magával az erkélyre félalélt leányát, s
                  elkiáltá magát a tömeg fölött éles, felcsendülő hangon:</p>
               <p>“Éljen a szabadság!”</p>
               <p>És a mennydörgő néptömeg ezerszeres éljenkiáltása felelt szavára. Kalapokkal,
                  kendőkkel üdvözlék vissza, és ahány tömeg elvonult a kivilágított
                  Plankenhorst-palota előtt, lelkesült viváttal köszönté fel azt, míg az átelleni
                  ház ablakait csörömpölve töré össze. Annak a háznak a gazdája bizonyosan ott van
                  most a barikádokon elfoglalva, s nem jöhet az ablakaiba gyertyát rakni; hát biz
                  azokat beverik. - Hanem Plankenhorst “vivát”!</p>
               <p>Baradlay Jenő ezt az egész napot otthon töltötte a szállásán. Gyönge idegzetű
                  ember volt.</p>
               <p>Gyermekkorátul fogva igen félénk kedély, melyet még gyámoltalanabbá tett az
                  ifjúkori életmód, a szüntelen mástól függés. Hozzá volt szokva, hogy akaratát
                  mindig alárendelje a másénak, elébb szülői, azután főnökei - végre szeretője
                  akaratának. Most azután, mikor mindazon támaszokat, akikhez eddig tapadt,
                  egyszerre elseperte a vihar; mikor a monumentális nagyságok, kiknek szobrai
                  képezték “lares et penates”-eit, szétrepültek, mint polyvatöredék. Jenő úgy érezte
                  magát, mint aki maga is semmivé lett.</p>
               <p>Az egész napot lázban tölté, s bezárkózva szobájába; ott járt alá s fel
                  nyugtalanul. Még csengettyűje zsinórját is elmetszé, hogy senki ne háboríthassa
                  jöttével.</p>
               <p>Az utcai zaj, a fegyverek dörgése minden idegét folytonos reszketésben tartá; feje
                  elkábult, képtelen volt gondolkozni; nem bírt eszmélni arra, ami történik.</p>
               <p>A szabadság, az új korszak nagy jelszavai nála nem találtak hitre. Lehetetlen
                  azoknak győzni valaha.</p>
               <p>Akikkel ő megszokta együttélni, azok közt nem találkozott ő ez eszméknek
                  egyetlenegy barátjával sem soha. A népben pedig nem volt hite.</p>
               <p>Az utcai harc zaja tudatá vele, hogy ez a nép most valamit cselekszik; de ő nem
                  tudta, hogy mit. Talán őrjöng? Talán bosszút áll? - Talán győz is. De hogy mire
                  megy diadalával, aziránt nem volt semmi eszméje.</p>
               <p>Csak egy tárgyra gondolt az egész vihar alatt: Alfonsine-re.</p>
               <p>Mi történt vele? Talán idején elmenekült? Talán védelemre talált? De hátha
                  nem?</p>
               <p>Hiszen környezete elég hatalmas volt; de hátha ez a környezet magát sem tudja
                  többé védeni?</p>
               <p>Sokszor úgy jött neki, hogy ki kellene mennie az utcára, és elsietni a
                  Plankenhorst-házhoz. Mindig visszaborzadt tőle. Az utcákat kartáccsal seprik most,
                  a kövezetből barikádok emelkednek; hova indulna el ő e túlfinom idegekkel, e
                  minden ízében reszkető testtel, ez izgalombeteg szívvel? És mit segíthetne ott?
                  Soha még csak fegyver sem volt a kezében. Őt nem ereszték soha vadászni, mint
                  bátyjait. Ő csak rajzolni, zongorázni, szépen írni tanult; kard sem volt kezében
                  soha.</p>
               <p>Kit tudna ő megvédelmezni?</p>
               <p>S mentül tovább haladt a nap, a lázforrongás künn az utcán annál magasabbra nőtt,
                  és Jenő aggodalmai annál félelmesebb alakot öltöttek Alfonsine miatt.</p>
               <p>Este kilenc órakor már nem állhatta tovább e kínlódást. Elhatározta magát, hogy
                  kimegy, és fölkeresi Alfonsine lakát. Ha meg nem védheti is, legalább együtt vész
                  el vele.</p>
               <p>Ó, a bátrak, az erős idegű emberek nem tudják megítélni, mily óriási heroizmus
                  kell ahhoz, mikor egy ideggyönge ember elszánja magát, hogy odamenjen a veszély
                  közé, mit az erősek kinevetnek, föl sem vesznek, de melynek jelenlététől a beteg
                  kedély pokolbeli kínokat szenved! Nem a bátraké - a félénkeké a pálma, kik
                  rettegnek, reszketnek a golyófütyöléstől, de azért mégis nekimennek - becsületért
                  - szerelemért - hazáért - asszonyért!</p>
               <p>Jenőt szerelme vitte neki a vésznek, melytől irtózott. Minden védőeszköz nélkül
                  ment le az utcára; maga sem tudta, hogy mi fog vele történni, ha lenn lesz.</p>
               <p>Amint kilépett, egyszerre elkapta a népár, és ragadta magával.</p>
               <p>De ez egészen más áradat volt, mint aminőt ő szobájába zárkózottan képzelt
                  magának.</p>
               <p>Nem egy dühöngő, vérszomjas csapat, hanem egy örömében őrjöngő tenger fogadta
                  magába.</p>
               <p>Öreg és ifjú, úr és napszámos, kofák és úrhölgyek, diákok és katonák egy gomolyba
                  keveredve, egymás nyakába borulva, egymást csókolva, sírva, őrjöngve, ordítva,
                  tombolva, rekedtté kiabálva torkaikat a “szabadság” nevével. “Diadal, diadal!” -
                  hangzik mindenfelé; röpívek adatnak kézrül kézre; egy-egy szónokot felkapnak a
                  légbe, hogy olvassa el a népnek a legújabb fejedelmi határozatot, azután a
                  szónokot agyonölelik, agyoncsókolják, s továbbhömpölyög az ár, míg új hír jön, új
                  beszéd, új kitörése az örömnek. A nép öleli a katonát, ki egy óra előtt sebeket
                  ütött rajta, csókolja a megnémult ágyút, éljent ordít annak, akit gyűlölt, csak a
                  fehér kokárdát lássa kalapja mellett, s nagy betűkkel írja a házak falaira: “Szent
                  a tulajdon!”</p>
               <p>Jenő maga is elkábult ez örvénylő árban. Nincs annak az érzésnek neve, ami ily
                  pillanatban végigömlik az egész tömegen. Mintha villanyfolyam volna, megérzi azt,
                  aki egyszer beléjutott a bűvláncolatba, s a diadal mámora elüli még annak a keblét
                  is, aki abból semmit sem ért. Hallotta Jenő, mint kiáltották ki az öröm kacagó
                  sírása mellett oly nagy emberek bukását, kik egy halhatatlansággal emelkedtek ki
                  az eddigi világtörténelemből, s őt is megragadta az a titkos delejzet, minek nem
                  tudom a nevét, midőn azt hallá, hogy ez örök nagyságokat, mint krétarajzot törülte
                  le egy tenyérhúzással a história lapjáról a mindenkinél nagyobb óriás: a nép.</p>
               <p>Mi az a melegség, amit egy ilyen pillanatban az ifjú szív meg nem bír tagadni?
                  Ezek az óriási nagyságok az ő bálványai voltak, és mégis lángol a vére, mikor
                  elmúlásukat hallja.</p>
               <p>Csupán arra figyel azon nevek között, miket “pereat”-tal kísér az ezerajkú szörny:
                  nem hangzik-e egy Plankenhorst is?</p>
               <p>Tudta jól, mennyire össze volt e név amazokéval fűzve. Talán még nem került rájuk
                  a sor?</p>
               <p>Előtte, mögötte beszélik meg újra elbeszélik a nap hőstetteit; hogyan vette be a
                  nép ostrommal a gyűlöltek házait; hogyan tépett szét elátkozott nagy
                  protokollumokat. De még Plankenhorstékról nem hallott semmit.</p>
               <p>Az ár ragadta magával tovább. A házak ablakait kezdték már kivilágítani, s kezdték
                  a ki nem világítottakat bezúzni.</p>
               <p>Órákba került, míg el tudott vergődni azon utcába, hol Plankenhorsték háza
                  állt.</p>
               <p>Szíve nyugtalanul lüktetett, vajon nem találja-e azt is lerombolva, összezúzva,
                  mint annyi híres épületet.</p>
               <p>De mennyire volt meglepetve, mikor a szögletben befordulva, egyenesen maga előtt
                  látta a Plankenhorst-házat fénytengerben úszva; erkélyén két óriási, fehér
                  selyemlobogóval s a két lobogó között egy fiatal aulatagot, ki onnan az erkélyről
                  lelkesítő beszédet tart a tömegnek.</p>
               <p>Most már csakugyan elvesztette az eszét.</p>
               <p>Ami tovább vezette, az most már csak a szíve volt. A fején túladott.</p>
               <p>Nem ment, de vitték. A nép tolta maga előtt föl a Plankenhorst-ház lépcsőin, hol
                  diadalmas arcú férfiak jöttek már reájuk szemközt, fehér kokárdás fövegeiket rázva
                  a légben, s éljenezve a szabadság hős asszonyait.</p>
               <p>Jenőt is betolták az általa oly jól ismert terembe.</p>
               <p>De mit látott most e helyen?</p>
               <p>Az asztal előtt állt két hölgy, akiknek ragyogó arcában alig bírt ráismerni
                  Antoinette asszonyra és Alfonsine-re.</p>
               <p>És mit csinált ez a két hölgy?</p>
               <p>Antoinette asszony szalagcsillagokat kötött fehér selyemből, s Alfonsine azokat
                  tűzdelé a néphősök keblére, kalapjaira, és kötözte a fehér szalagot karjaikra,
                  amiktől azok még őrültebbek lettek, csókolták a kezet, a szalagot s az ollót, mely
                  azt szabta. S a két hölgy arca úgy ragyogott hozzá.</p>
               <p>Jenőt gépileg tolták odáig.</p>
               <p>És mikor Alfonsine meglátta őt maga előtt, hirtelen odarohant hozzá az öröm
                  sikoltásával; széttárta előtte karjait, magához ölelte, nyakába borult,
                  összecsókolta, s zokogva rebegé:</p>
               <p>- Ó, milyen örömnap ez, barátom!</p>
               <p>És újra csókolá az egész nép előtt és anyja előtt. S az asszonyság helyeslőleg
                  mosolygott hozzá, s a nép helyeslőleg éljent ordított hozzá, és azt mindenki olyan
                  természetes dolognak találta.</p>
               <p>Jenőnek a hideg borzadály futott végig minden idegén az éljenriadaltól - hanem a
                  csók, az jólesett neki.</p>
               <p>És azt mindenki olyan természetesnek találta, hogy az emberek ezen a napon
                  egymással csókolódjanak. Hiszen olyan sokféle címe van a csóknak: az öröm csókja,
                  a szabadulás csókja, a hála csókja, a szerelem csókja; sok félretett, sok
                  tartogatott csók lett kiosztva ezen a napon; sok régen ígért, sok hiába várt, sok
                  eladósult csók jutott lejárati napjához ez órában, s lett megfizetve kamatostul;
                  sok boldog élet első csókja, sok örök elválásnak búcsúcsókja lett elpazarolva ezen
                  a népboldogság napján.</p>
               <p>Hanem ha e sok édes, mámorító csók között egy Júdás-csók is ejtetett, úgy ez
                  bizonyára azon csók volt, mely Baradlay Jenő ajkát érte, a világ szeme láttára, a
                  hölgyek legszebbikének mézes, rózsás ajkairól.</p>
               <p>Úgy tetszett, mintha a föld egyszerre kizökkent volna rendes pályaköréből, s
                  valami jótékony lökés által tizenötmillió mérfölddel közelebb jutott volna a
                  naphoz, abba a perifériába, ahol tán a Venus mozog, s annak boldog lakói
                  örvendenek a nap közelének.</p>
               <p>Melegség és delej és fény hatotta át az egész világot. Minden szív tele volt
                  érzelemmel.</p>
               <p>Csodák történtek, s minden ember úgy vette e csodákat, mint természetes,
                  mindennapi eseményeket, amiknek így kell lenni.</p>
               <p>Baradlay Jenő egészen természetesnek találta, hogy ő másnap és harmadnap korán
                  reggel, késő este, a nap minden órájában, hívatlanul, bejelentetlenül felrontson
                  Plankenhorsték lakására, ott egy csomó diákot, demokratát, népszónokot találjon,
                  mentül sárosabb csizmában, mentül ázottabb kalappal, hosszú, csörtető kardokkal,
                  még hosszabb, sarkig érő tollakkal a kalap mellett, s maga is hasonlítson
                  hozzájuk.</p>
               <p>Azt is egészen természetesnek találta, hogy Alfonsine a napnak minden órájában,
                  pongyolán, szétszórt, frizírozatlan hajjal fogadja őt, mindenkor egy forró
                  öleléssel; hogy ismerősök és ismeretlenek előtt odadűljön a vállára, sőt mikor egy
                  pillanatra magukra maradnak, ölébe vesse magát. Olyan idő ez, amikor minden
                  szabad!</p>
               <p>Hisz a föld közeledik a naphoz.</p>
               <p>Minden ember kibeszéli, amit szívén hordoz. A legféltettebb titkokat. Aki gyűlöli
                  a nagyok nagyjait, kikiabálja azt az utcán, s aki szeretett valakit titokban,
                  megcsókolja szeretőjét az utcán.</p>
               <p>S a föld még mindig közeledett a naphoz.</p>
               <p>Március tizenötödike volt. Az alkotmány kihirdetésének napja. A sajtószabadság
                  napja.</p>
               <p>Száz új hírlap keletkezik egyszerre; fennhangzó nevű, büszke jelszavú hírlapok,
                  miknek neveit a reményteljes fiatalság, az utcai gyerkőcök árulva hirdetik a
                  vásáros népnek. Millió röpív száll kézrül kézre, csoportoktul olvasva az
                  utcaszögleteken.</p>
               <p>A messze látszó István tornyáról óriási lobogó úszik a szellőben, a nagy német
                  nemzet háromszínű lobogója: arany-veres-fekete. Aki csodálkozva kérdezi, mi az,
                  annak megmagyarázzák, hogy a császári várkapu fölött is ugyanaz lobog.</p>
               <p>Egymást váltja a zajos népünnepély. Minden órának kijut a maga pompája. Korán
                  reggel harsonaszóval járnak az utcákon lovasok, hirdetve a kiadott alkotmányt, a
                  nép diadalordítása nyomja el a hirdetést és a trombitahangot.</p>
               <p>Majd ünnepélyes menet jön. A császár és császárné vonulnak végig a nép között; nem
                  kíséri őket testőrség, katonai véderő, de kíséri a nép megmérhetetlen szeretete. A
                  hintó nem gördül, de úszik a néptenger közepett; nem a paripák, de a nép vállai
                  viszik azt előre.</p>
               <p>Délután megint gyászpompa váltja fel az utcák örömzaját. A tegnapelőtti harc
                  áldozatait temetik; most koszorúzott koporsók úsznak végig a néptengeren, az
                  örömdiadal helyett gyászinduló, mély zokogás hangja szakítja meg a mozgó csendet.
                  Az elvonuló menetnek alig akar vége szakadni.</p>
               <p>És ismét új jelenet következik.</p>
               <p>Minden eddiginél hangosabb riadal. Erősebb a harckiáltásnál, örvendetesebb a
                  diadal hozsannájánál. A kettő együtt! A magyar országgyűlés küldöttsége érkezett
                  meg Pozsonyból.</p>
               <p>Az az öröm, az a lelkesedés! Az az üdvkiáltás, azok a testvéri csókok! Minden utca
                  tömve férfiakkal, minden ablak hölgyarcoktól ragyog. Nemzetőrök, aulatagok képezik
                  a fegyveres sorfalat; virágzápor, háromszínű szalagos koszorúk özöne omlik alá az
                  érkezőkre. Két szerető szív talál egymásra, két ország szíve: fiatalsága.</p>
               <p>Talán álmodtuk mindezt?</p>
               <p>Bizony, csak úgy álmodtuk mindezt.</p>
               <p>Pedig ott voltunk, láttuk, szemünk előtt történt; éreztük a csókot, a jó barát
                  csókját s a fiatal hölgy csókját; úgy tetszik, mintha még most is édes volna tőle
                  a szívünk; pedig hát mégis álom volt! Ne adj rá semmit, ifjú olvasó, egy poéta
                  meséli el neked, amiket háromszor hét év előtt álmodott.</p>
               <p>És Jenő és Alfonsine mindenütt ott voltak.</p>
               <p>Mikor hangzott az utcán a riadó, nem nézte a szép kisasszony, hogyan van öltözve,
                  azon pongyolán, ahogy otthon volt, nyakába kerítette sálját, felcsapta zilált
                  hajfonadékaira kalapját, megragadta Jenő karját, s rohant le vele a lépcsőkön; ha
                  kapott a mama is kísérőt, akinek karjába kapaszkodjék (rendesen kapott), s
                  nyomukba tudott érni, jó; ha nem, úgyis jó; a népáradat úgyis elsodorta őket
                  egymástól, hogy csak otthon találkoztak ismét össze; de hát kinek jutott volna
                  most eszébe ezzel törődni?</p>
               <p>Jenőnek minden ideje folytonos remegésben tölt. Az öröm félelme volt az. Boldog
                  napok, mik keblére vetették a hölgyet, kit oly távolból imádott addig;
                  tartózkodás, titkolózás, kétségeskedés nélkül, övé volt testestül-lelkestül.
                  Odatapadva hozzá, a hölgyiség egész átadásával, rábízva, föltétlenül odaengedve.
                  Hogyne lett volna boldog a közüdvösség közepett?</p>
               <p>S midőn az éj késő órájában egyszerre napfény derül át a boldog városon, ezernyi
                  fáklya lepi el az utcákat, kivilágítva minden ablak, tűzvonalak lámpákból a házak
                  párkányain, gyémánthomlokzatú paloták, transzparentkapuk, s e fényár közepett
                  felzendül a Rákóczi-induló halottfeltámasztó zenéje, s e szent hangok bevezető
                  malasztja után megjelennek egymás után a legfényesebb erkélyen a magyar hongyűlés
                  leghíresebb vezérférfiai, és szólnak a néphez!</p>
               <p>Ez volt még az álom!</p>
               <p>Jenő azt is ott nézte az utcáról, tízezernyi forrólázas néptömeg közepett; karjai
                  alatt Alfonsine keze, mely édes, titkos szorítással tudat vele tündéri
                  vallomásokat, és vállán az ifjú hölgy égő arca, és arcán annak forró lehelete.
                  Minő melegséget kellett éreznie akkor!</p>
               <p>És midőn ama fényes alakok között, kik egymást felváltva szólnak a néphez arról az
                  erkélyről, egyszer csak megpillantja testvérét, Ödönt!</p>
               <p>Ez is itt van. Ő is egyike a hongyűlés ünnepelt szónokainak, s most föllépett
                  velük együtt a népszabadság ünnepét üdvözölni.</p>
               <p>Beszéde elragadó. Minden ember szíve sebesebben dobog utána, aki őt hallja;
                  Alfonsine kendőjével lobogtat felé.</p>
               <p>Csak Jenő idegein fut végig sírbolti hideg borzadály. Neki minden íze reszket,
                  midőn testvérét ott meglátja.</p>
               <p>Mi súgja lelkén végig ezt a borzalmat? Mi jóslat, mi sejtelem költ szíve húrjaiban
                  diszharmóniát? Mi mondja neki azt, hogy e nap öröméért valakinek meg kell
                  fizetni?</p>
               <p>Talán tud róla valamit, mi az az erkély ottan?</p>
               <p>“A második lépcső ahhoz a megígért magaslathoz.”</p>
               <p>Fáradtan értek haza az izgalmas nap csatangolásaiból a szerető párok. Jenő még egy
                  lopva adott csókkal lett jutalmazva a lépcső alján, de még az sem melegíté őt fel;
                  otthon egész éjjel lázban volt, és nem bírt elaludni.</p>
               <p>Alfonsine pedig, midőn anyjával egyedül maradt, fanyaran, kedvetlenül hajítá
                  szögletbe nemzeti szalagos kalapját, s fáradtan veté le magát a pamlagra.</p>
               <p>- Ó, be unom én már az egész világot!</p>
               
            </div>
            <div type="chapter">
               <head>AZ ÉREM MÁSIK OLDALA</head>
               <p>Jenő behunyt szeme előtt is ott izzott egész éjen át a tüneményes kép. Egy kép, az
                  éj fekete lapjára festve, csupa merő lángsugarakból. S mikor már elhallgatott az
                  utcákon minden zaj, még akkor is úgy tetszett, mintha fülében zúgna az egész
                  ordító tenger, a diadalvihar; s ha egy-egy percre elszenderült, mindig arra riadt
                  fel, hogy Ödönt hallja beszélni. Mintha testvére kiáltana hozzá borzalomgerjesztő,
                  érthetetlen, mégis ijedelmes szavakat.</p>
               <p>Rettegett tőle vagy talán érte? Félt a találkozástól.</p>
               <p>Félt, hogy rábeszéli, magával ragadja ez a félelmetes ember!</p>
               <p>Olyan korán, amint csak kelhetett, elhagyta lakását, inasának azt mondva, hogy
                  estig nem jön haza.</p>
               <p>Az a szándoka volt, hogy beveszi magát Plankenhorstékhoz, ott nem fog rátalálni
                  Ödön.</p>
               <p>Plankenhorstéknál már reggel nyolc órakor nyitva voltak a termek. Ki s be járt
                  azokon az irányadó fiatalság.</p>
               <p>Most a fiatalság volt az irányadó.</p>
               <p>Háromszínű vállszalaggal átövezett, sötétkék egyenruhás, kalábriai kalapos alakok
                  töltötték meg e termeket, s beszéltek ottan egzotikus dolgokról.</p>
               <p>Kinek mi szívén volt, az volt a nyelvén.</p>
               <p>Ki gyanakodott volna Plankenhorstékra? Két nőre?</p>
               <p>Hiszen ha ellenség volnának, ők is rég elfutottak volna, mint elfutottak a
                  férfiak.</p>
               <p>Jenő testvére elől bújt el ezúttal e gyűlhelyére a forradalmi fiatalságnak.</p>
               <p>Hanem ugyan rossz helyre vette be magát.</p>
               <p>Úgy találta, hogy a Plankenhorst-ház termei egész éjjel nem ürülnek ki egészen.
                  Azokban valami permanens bizottmány tartja üléseit. Antoinette asszony maga is
                  részt vesz e bizottmány ülésein.</p>
               <p>- Isten hozott! - üdvözlé a korán reggel érkezőt a bizottmány szónoka, Goldner
                  Frici. - Éppen emlegettünk.</p>
               <p>- Miben szolgálhatok? - kérdé aulikus szólásformával Jenő.</p>
               <p>- Tudd meg, bajtárs, hogy a szabadság nagy veszélyben forog! Ezt ugyan Jenő
                  kezdettől fogva tudta.</p>
               <p>- Nekünk résen kell állanunk - folytatá az ifjúság szóvivője. - A reakció azzal
                  igyekszik az igaz ügy győzelmét megdönteni, hogy a népcsőcselékkel túlzásig vitt
                  kihágásokat idéztet elő. A söpredéket felbizgatták, hogy a szabadság dicső napjait
                  fertelmes kicsapongásokkal szennyezze be. A szabadság álbaráti, a sötétség
                  álcázott bajnokai felizgatták a legalsóbb néposztályokat, hogy a gyárak és
                  birtokosok ellen lázadjon. A múlt éjjel lerombolták a mariahilfi vonalat,
                  kegyetlenkedtek, gyújtogattak, a vámhivatalnokokat tűzbe dobták; onnan
                  végigvonultak Sechshaus, Fünfhaus, Braunhirschengrundon, gyárakat, polgárházakat
                  kiraboltak; most a belső gyárak és kolostorok ellen vonulnak fel, beszennyezve,
                  meggyalázva a szabadság diadalnapjait. Most következik a mi legerősebb működésünk.
                  Nekünk, szabadelvű fiatalságnak kötelességünk e félrevezetett néptömeg elé vetnünk
                  magunkat, s a szellem erejével visszatéríteni e mozgalmat törvényes medrébe. Nincs
                  veszíteni való pillanat; rögtön sietnünk kell eléjük, és kicsikarni kezükből a
                  beszennyezett zászlót. Üdv neked, hogy segélyünkre jössz e nehéz küzdelemben. Jer
                  velünk! Álljunk gátul az áradatnak, s tartóztassuk fel azt saját testeinkkel!</p>
               <p>No, csak ez a biztatás kellett még Jenőnek!</p>
               <p>A rongyos proletariátusok hadát visszatartóztatni öntestével, odavetni magát a
                  pálinkaittas csőcselék s a bosszús katonaság kereszttüze közé, hogy ott
                  összemorzsoltassa magát!</p>
               <p>Ehhez ugyan egy csepp kedvet sem érzett.</p>
               <p>Azt mondta Fritz barátjának, hogy jó lesz biz az, csak menjen előre, ő még
                  hazavágtat a kardjáért, pisztolyaiért, s majd azután bérkocsin utoléri.</p>
               <p>Alfonsine szemei előtt nem volt lelke bevallani, hogy biz ő nem bánja, akármi
                  történik az egész bécsi küzdelemmel.</p>
               <p>Hanem, amint a legelső bérkocsit megkaphatta, azzal olyan alkura lépett, hogy
                  vigye az őt egész nap, amerre magának tetszik, ne álIjon meg vele sehol, csak ebéd
                  idején valami félreeső vendéglő előtt, s este későn tegye le szállásán.</p>
               <p>Úgy nem óhajtott részt venni ebben az egész küzdelemben. Olyan idegen volt ránézve
                  annak minden mozzanatja.</p>
               <p>Haza nem mert menni, nehogy látogató testvérével találkozzék, s Plankenhorstékhoz
                  nem mert visszamenni, nehogy valami fanatikus szabadsághős magával vigye
                  mezítlábos embereket kapacitálni.</p>
               <p>A fanatikus szabadsághősök bizony nem vártak az ő visszatértére, hanem csapatokra
                  oszolva megindultak a veszélyben forgó pontok felé, s sietve vonultak a rossz útra
                  tért csőcselék elé, mely rabolva, pusztítva, égetve jött a külvárosokból előre,
                  míg a belvárosban a legragyogóbb eszmék ülték diadalukat.</p>
               <p>A granichstaetti szeszgyár már akkor csak füstölgő romjait mutatta fel; gépeit
                  összetörték, hordóit kihengerítették az utcára, beverték a fenekeiket, s a kiömlő
                  szeszt meggyújtották; az ott égett végig az utcán, mint a lángoló Phlegeton. E
                  lángoló folyam volt szerencséje az utca túlsó végén fekvő Brigitta-szüzek
                  kolostorának, mert amíg az utcán végiglobog az égő borszesz, addig a tömeg nem
                  hatolhat előre.</p>
               <p>Azonban úgy látszik, mintha mégis siettetnék az előrehatolást. Egész
                  szabályszerűleg kezdenek homokot, hamut, iszapot hordani a lobogó szeszár közé, s
                  praktikábilis utat tölteni vele a pokoltengeren keresztül, amin aztán
                  előrenyomulhat, aki nem akar az égő krampampuliban irigylésre méltó szép halállal
                  elveszni.</p>
               <p>A kolostor bejáratát azonban már jókor reggel elfoglalta egy osztály
                  huszárság.</p>
               <p>A lovascsapat vezetője Baradlay Richárd százados.</p>
               <p>Közel egy éve már, hogy a városból áttette lakását a vámvonal előtti
                  kaszárnyába.</p>
               <p>Komolyan katonának fogta magát. Nem csatangolt a városba, nem bálozott, nem
                  kurizált. Katonái között lakott, azok társaságában élt; a kaszárnyaéletet osztotta
                  velük, s a legszorgalmasabb tisztek egyike volt. A város elvesztette ránézve
                  minden vonzerejét. Felhagyott a régi társaságokkal. Csak testvérét látogatta meg
                  néha; azt is csak azért, hogy Edit felől kérdezősködjék; akiről mindannyiszor azt
                  a hírt hallotta, hogy még mindig ott van a nevelőintézetben, hová Plankenhorstné
                  átküldte mindjárt másnap, hogy Richárd megkérte a kezét.</p>
               <p>Ebben Richárd meg is nyugodott.</p>
               <p>Akármi növeldében jó helyen van Edit, csak nagynénje házánál ne legyen. Ha eljön
                  az idő, mikor nőül veheti, akkor majd előkéri őt; addig minek háborítaná a gyermek
                  nyugalmát.</p>
               <p>Szerette volna ugyan tudni, hogy hol van, de Jenő rendesen elfelejtette azt
                  megkérdezni, s Richárdnak jó okai voltak öccsét nem avatni nagyon mélyen a
                  titkába.</p>
               <p>A legközelebbi napokról Richárd csak az új napilapokból merített tudomást. Hanem
                  hát annak az éremnek, amit a napilapok magasztaltak, ő csak a túlsó oldalát látta;
                  ott testvéri csókokrul és nemzeti szalagos koszorúkról beszéltek, ő pedig és
                  katonái mindebből csak részeg kofákat kaptak és hátukhoz hajigált rohadt
                  krumplizáport.</p>
               <p>Richárd e három nap alatt hat rendbeli különböző rendeletet kapott
                  iminnen-amonnan.</p>
               <p>Az első azt az utasítást adta neki, hogy ahol a nép csak kísérletet is tesz a
                  csoportosulásra, vágjon közé, s verje széjjel.</p>
               <p>A második rendelet tudatá vele, hogy az első rendelet kiadója leköszönt, a népet
                  kímélni kell, óvakodni minden összeütközéstől.</p>
               <p>A harmadik rendeletben a rémület sietségével sürgették, hogy rögtön siessen a
                  többi katonasággal egyesülni a józsefvárosi glacis-n, s mire fölnyergeltetett, már
                  jött a negyedik rendelet, melyben megint az ezredparancsnok förmedt rá, hogy el ne
                  hagyja a kaszárnyát, torlaszozza el magát, s védje életre-halálra a
                  pozícióját.</p>
               <p>Az ötödik rendelet érkezik hozzá egy eddig soha nem hallott nevű és című
                  uraságtól, ki ráruházza a teljhatalmat, hogy bölcs belátása szerint intézkedjék,
                  egyszersmind felelőssé teszi a rajonjába eső utcák és terek békéjének fenntartása
                  iránt.</p>
               <p>A hatodik napiparancs végre tudatja vele, hogy az elébbeni ötnek kibocsátói mind
                  leköszöntek, s nem bánják, akármi történik a világgal.</p>
               <p>Richárd kapitány tehát válogathatott benne, hogy mihez tartsa magát.</p>
               <p>Egész éjjel nyeregben ült katonáival együtt, s járta az utcákat; egy-egy csoportot
                  szétugratott, csak a kardlapot használva; hanem biz az haszontalan fáradság volt,
                  mert azalatt a városnegyed másik részében másik csoport kedvére dúlt, rabolt, s
                  mire Richárd az itt-amott felpirosló lángok jeladására visszarobogott, már akkor a
                  rabló csőcselék szétoszlott, szétszaladt, kiraboltan hagyva a felgyújtott házakat.
                  És ha elfogott is a katonaság valakit a dúló martalócok közül, mit csinált légyen
                  vele? Hatóság nem volt, akinek átadja, magának megtartani pedig ugyan nem volt
                  gusztusa.</p>
               <p>Délelőtt a Brigitta-szüzek kolostora előtt találkozott össze Richárd a dúló
                  csoport hadderekával. A végig lángba borult utca fénye vezette őt oda a
                  városnegyed másik részéből, ahol már azt hitte, hogy szép szerével nyugalomra
                  terelte a népet.</p>
               <p>A vitéz urakat nagyon bosszantotta már ez a mulatság. Egész éjjel utcán fel, utcán
                  le nyargalászni, füttyöt, szidalmat hallani, rongyos embereket kergetni, sárral,
                  kővel, krumplival hajigáltatni, és aztán a kard élét nem használhatni; s a
                  szétvert hadat mindenütt újra meg újra a háta mögött találni; kifárasztá a
                  huszárnak anélkül sem valami híres türelmét.</p>
               <p>Jó szerencse, hogy az égő pálinkatenger közöttük állt, s nem kaphattak bele
                  egymásba azon melegében.</p>
               <p>Richárd látta, hogy a zendülők a kolostort akarják megtámadni, azért annak kapui
                  előtt az utcán keresztül állította fel csapatját.</p>
               <p>Amazok túlnan nagy gyorsasággal olták a tüzet az utcán, sárt, homokot öntve közé,
                  s aközben ordítottak fenyegető riadozással; a tömeg fölött egy rongyos, félig
                  égett veres zászló lobogott magas rúdra tűzve.</p>
               <p>Richárd nézte csendesen, hogy közelednek.</p>
               <p>- Pál úr! - szólt visszafordulva a sorban ülő huszárjához. - Ég-e a pipája?</p>
               <p>- Tessék! - szólt Pál úr, odanyújtva makráját kapitányának.</p>
               <p>- Gyújtsunk rá, fiúk! - monda Richárd. - Aztán nézzük el, mi lesz belőle.</p>
               <p>Eközben a katonaság felőli oldalon, a szabadon hagyott gyalogjárdán egy fegyveres
                  alak jött sietve.</p>
               <p>Ezt az egyenruhát sem látta még Richárd ez ideig. Fekete kabát, sárga-veres-fekete
                  vállszalaggal, hasonló színű csík a galléron, rézmarkolatú egyenes kard,
                  süvegtetejű kalábriai kalap nagy fekete strucctollal; a vitéz maga hegyes spanyol
                  szakállt visel és vékony bajuszt; járása, magatartása bátor, vidám, de nem
                  katonás.</p>
               <p>Az érkező kardos alak egyenesen odasiet Richárdhoz.</p>
               <p>- Légy üdvöz, bajtárs! Éljen a rend, éljen az alkotmány!</p>
               <p>Richárd nem bánta: hadd éljen.</p>
               <p>A fiatal vitéz parolára nyújtá kezét; Richárd megszorítá a nyújtott kezet.</p>
               <p>- Én Goldner Fritz vagyok - szólt egyenesen bemutatva magát az ifjú. - Az aula
                  második zászlóaljánál kapitány.</p>
               <p>- Úgy? Akkor hát tiszttársak vagyunk.</p>
               <p>- Mindketten az ország és a trón katonái, nemde?</p>
               <p>- Remélem.</p>
               <p>- Tehát éljen a testvériség!</p>
               <p>Újból megrázták egymás kezét.</p>
               <p>- Mi jót hoztál, bajtárs? - kérdé Richárd.</p>
               <p>- Megtudtam, hogy itt e félrevezetett néptömeg oly tényeket követ el, melyek a
                  szabadság diadalára homályt vetnek, s eljöttem e vihart lecsendesíteni.</p>
               <p>Richárd nagyon megcsóválta a fejét.</p>
               <p>- Csak így egyedül? Teringettét, én három nap óta háromszázad magammal folyvást
                  csendesítem, s egyre növekszik.</p>
               <p>Az ifjú vitéz büszkén veté hátra fejét a tollas kalábriaival.</p>
               <p>- Igen! Egyedül. A mindenható szellem erejével. Próbáltam azt, bajtárs. Láttam a
                  népet kiáltó szavamra, mint egyetlen óriás szörnyet fölkelni fektéből, s rávetni
                  magát az ágyúkra és szuronyokra; és láttam ugyanazt a népet egy puszta szavamra,
                  mikor azt mondtam neki: “Most nevess, most örülj, most öleld meg ellenségeidet,
                  hallgass el!” - nevetni, örülni, ölelkezni, elcsendesülni.</p>
               <p>- No, erre hát kíváncsi vagyok.</p>
               <p>- Meg fogod azt látni. Egy lelkesítő szó hatalmasabb itt, mint egy üteg ágyú.
                  Azért, kérlek, vonulj vissza derék katonáiddal, s engedj engemet egyedül
                  cselekedni.</p>
               <p>- Engedlek, bajtárs, mindent tenni, amit akarsz, de el nem megyek innen, mert
                  visszajönni majd nehezebb lesz.</p>
               <p>- Tehát maradj tétlen néző, bajtárs. Ugyan a nevedet kérném.</p>
               <p>- Baradlay Richárd.</p>
               <p>- Ah, üdvözöllek. A testvéreddel jó barátok vagyunk. Most ismerkedtünk meg a
                  barikádokon.</p>
               <p>- Az én öcsémmel? Jenővel? A barikádokon?</p>
               <p>- Ó, igen; ott volt mindenütt, lelkesült ifjú; egyike a főnököknek a
                  Plankenhorst-házi főhadiszállásunkon.</p>
               <p>De már erre a szóra lehajolt a lovárul Richárd, hogy jobban a szemébe nézhessen a
                  beszélőnek.</p>
               <p>- A Plankenhorst-házi főhadiszállás?</p>
               <p>- Ah, bajtárs! Te azt nem tudod még. E két lelkes hölgy a legbuzgóbb hősnője a
                  szabadság ügyének. Tőlük jönnek a legjobb ötletek. Ők ismertetnek meg bennünket a
                  reakció fondorlataival; ők tudják ellenfeleink gyöngéit, ravaszságait. E két
                  hölgynek van legnagyobb része diadalainkban.</p>
               <p>Richárd most már leszállt a lovárul, Pál úrnak dobva a kantárszárat, s kezét Fritz
                  karja alá öltve, előrement vele a kolostorajtóig.</p>
               <p>- Tehát a két Plankenhorst hölgy itt maradt, és most a szabadságmozgalom intéző
                  szelleme? Ismeritek ti ezeket a nőket?</p>
               <p>Fritz önelégült mosollyal viszonzá:</p>
               <p>- Csak hagyd azt miránk, bajtárs. Mi ismerjük az ő múltjukat. Most föltétlenül
                  velünk tartanak. Ez kétségtelen. A nőkebel legfogékonyabb a szabadság mámorára. De
                  mi azért föltétlenül nem hiszünk senkinek. A szabadság táborának is megvan a maga
                  titkosrendőrsége. Minden lépésük figyelemmel kísértetik; s ha csak egyetlenegy
                  emberrel érintkeznének azok közül, kik hajdani környezetüket képezték, ha csak egy
                  levelet írnának azok közül valamelyiknek, mi azt abban a percben megtudnók, s ők
                  veszve volnának. Ó, a mi táborunk jól van szervezve.</p>
               <p>- No, elhiszem. És az öcsém, Jenő is köztetek van?</p>
               <p>- Az elsők között.</p>
               <p>- Az is ilyen kalábriai kalapban jár, nagy lebegő tollal, karddal az oldalán,
                  pisztollyal az övében?</p>
               <p>- Tökéletesen így. Vállszalagját maga Plankenhorst Alfonsine csokrozta és tűzte
                  fel vállára. Ő tiszteletbeli alhadnagy közöttünk.</p>
               <p>Richárd hitetlenül rázta fejét.</p>
               <p>- No, majd mindjárt meg fogod őt látni. Többen vagyunk, kik összeszólalkoztunk,
                  hogy kijöjjünk a külvárosokba a népet fölvilágosítani a mozgalom nemes céljáról; a
                  vulkánt tenyereinkkel letakarni. Jenő is ide fog jőni. Én, úgy látszik,
                  legrövidebb utat választottam; a többiek még késnek.</p>
               <p>- No, bajtárs - monda Richárd, megrázva az ifjú aulista vállát -, amit eddig
                  mondtál, azt csak hittem, ahogy hittem, de hogy Jenő öcsém most idejöjjön, azt -
                  úgy segéljen - akkor hiszem el, amikor látom; és még akkor se hiszem el
                  egészen.</p>
               <p>A népáradat azonban ezalatt lassankint urává lett a lába alatt égő talajnak, s
                  amint a lecsapott kék-zöld lángok és a szürkevörös füstgomoly közül az egyes
                  alakok kezdtek körvonalaikban kitűnni, akként látta át lassankint a fiatal
                  aulavezér a feladatot, amellyel meg kell küzdenie.</p>
               <p>Ah, ez nem a szabadsághősök lelkesült tábora; a szabadság ős ellenségeitől
                  feluszított csorda ez!</p>
               <p>Amint át lett hidalva a pálinkától lángoló utca, omlott a Sisera hadja a kolostor
                  előtti térre.</p>
               <p>Egy kloáka áradéka, melybe borzalom belemártani a tollat, hogy le legyen írva.</p>
               <p>A vele találkozót legelőször is a bámulat ragadja meg: honnan kerülhet elő a
                  civilizált világ közepett ily tömeg vadember? Ennyi rongyba öltözött, tépett,
                  kifordított alak; a tisztátalanság, a nyomor, a fénykerülő undor ennyi változata?
                  Hol rejtőznek ezek, mikor csendes idő van? Közöttünk, alattunk élnek-e? És hogyan
                  élnek? A munka tisztessége nem látszik rajtuk. Ezek a világvárosok élősdijei; egy
                  tábor koldusokból, tolvajokból, a börtönök szökevényeiből, utcai örömleányokból és
                  a pálinkabódék áldozataiból. És mindez együtt, egy rakáson! Hogy kerültek ezek
                  össze, ki gyűjtötte őket csoportba; ki izgatja, ki uszítja őket a nyugalmas
                  polgárok házai ellen? Ki prédikálja nekik, hogy egyik ember csak azért szegény,
                  mert a másiknak van valamije? Ki adta kezükbe a veres zászlót, mikor a szabadság
                  fehér zászlói lobognak?</p>
               <p>A polgár, a nép embere egy arcot nem ismer közülök. Mikor előrohantak a füst és
                  eltaposott láng közül, maga Goldner Fritz is megrettent előttük.</p>
               <p>Nem ez az óriás az, akinek ő azt mondta: “Most kelj fel!” és fölkelt, s ha azt
                  mondá neki: “Most nyugodjál el!” - elnyugodott.</p>
               <p>A csoport közül egy magas, óriási alak vált ki; éppen oly rongyos, mint a többi;
                  arca füsttől fekete, kezében öles vasrúd, mit úgy forgat feje fölött, mint
                  nádpálcát; első volt, ki a hátralevő borszesztócsán keresztülgázolt, s ahányat
                  lép, minden lábnyomán egy égő folt marad hátra. Vakon rohan elé.</p>
               <p>Hanem amint meglátta a szemközt álló huszárságot, hátratorpant, megállt, és
                  bevárta, míg hadai utána zúdulnak, akkor felemelt vasrúddal a kolostorra mutatva
                  felordított bestiális, rekedt hangon:</p>
               <p>- Tűzbe az apácákkal!</p>
               <p>A tömeg vérittasan üvöltött utána.</p>
               <p>Hanem az üvöltésen keresztülcsengett a lovasság trombitahangja, a készülőt jelentő
                  parancshang, s az csápolta a tömeg tüzét.</p>
               <p>- Az égre kérlek, bajtárs - szólt az ifjú aulista Richárdhoz -, ne adj jelt az
                  összeütközésre! Kerüljük a vérontást. Én megkísértem a nép szívéhez szólni.</p>
               <p>- No, hát szólj! - mondá Richárd. - Melletted maradok.</p>
               <p>És még csak kardját sem húzta ki, sem lovához vissza nem sietett, hanem szívta
                  tovább a havannáját.</p>
               <p>- Jer, állj ide fel mellém! - szólt Fritz. - Ebből megérti a nép a testvériséget,
                  mely polgárok és katonák között fennáll. Itt mellettem sérthetetlen, megszentelt
                  helyen állasz.</p>
               <p>Richárd felment Fritzcel együtt a kolostorkapuhoz, melyhez négy lépcső vezetett;
                  annak a küszöbe szónokszékül szolgált Fritznek.</p>
               <p>- Testvérek! - kezdé Fritz.</p>
               <p>És azután beszélt nekik szép dolgokat, szabadságrul, alkotmányrul, a polgárok
                  kötelességeirül, a reakció fondorlatairól, hazáról, fejedelemrül, dicső
                  napokrul.</p>
               <p>Hanem bizony azon a megszentelt helyen azért éppen nem voltak életbiztosítva;
                  egy-egy krumpli, egy-egy tégladarab csak úgy koppant a fejük felett, amivel a
                  hallgatók a beszédre a maguk észrevételeit megtenni siettek. Richárd csákója is
                  kapott belőle egyet-kettőt.</p>
               <p>Egy-egy általános felordítás el-elnyomta az ifjú népszónok beszédét, úgyhogy annak
                  szünetet kellett tartani.</p>
               <p>- Pajtás, nekem már elég volt a krumpliból - monda Richárd az ifjú aulistának -,
                  beszélj a testvéreiddel, ha tudsz; mert bizony mindjárt én fogok velük beszélni.
                  Én tudok.</p>
               <p>- Nehéz a helyzet - mondta Fritz izzadt homlokát törülve -, a nép fel van bőszülve
                  a papok ellen. A liguriánusokat már elkergette, s most azt hiszi, hogy minden
                  kolostort le kell rombolnia. Népszerűtlen dolog az apácákat védelmezni; de az
                  ember azt tekinti, hogy nők, s nők irányában a forradalom is udvarias.</p>
               <p>- De azt látom - monda Richárd, a zárda ablakaira tekintve. Azok már mind be
                  voltak hajigálva. Szerencsére belülről fatáblák védték a szobákat.</p>
               <p>A nép aztán kezdte a huszárokat is hajigálni; a lovak közt nyugtalanság
                  támadt.</p>
               <p>Mikor Fritz újra rákezdte a szónoklatot, már akkor ketten szónokoltak, ő és a
                  vasrudas óriás; a zúgó tömeg egyiknek a szavából sem hallhatott semmit.</p>
               <p>Ekkor a katonaság felőli járdán egy új alak csörtetett elő, kinek láttára
                  felderült Goldner Fritz verítéket hullató arca.</p>
               <p>- Ah, itt jön valahára!</p>
               <p>Ki jön, mi jön? Egy furcsa, bizarr alak. Ez is diák, roppant hórihorgas termet,
                  kalapja mellett három szertelen nagy strucctoll; arca sima, sovány, piros -
                  hatalmas nagy orral a közepén; vállán tenyérnyi széles háromszínű szalag, és arra
                  egy kicsiny kis kocperd egész a hóna alá felkötve, hogy el ne essék benne. Hosszú
                  haja repül utána.</p>
               <p>A nevezetes férfiú rohamlépésben sietett a kolostorajtó előtt állókhoz, s egy
                  ugrással ott termett mellettük.</p>
               <p>- Isten áldjon, bajtársak! Itt vagyok már, nem kell semmit félni! Mausmann Hugó,
                  bajtárs uram! Főhadnagy a második légiónál. Meggyűlt önöknek a bajuk? Elhiszem.
                  Fritz barátom remek szónok. De csak tragikus szónok. Tragikus helyen ő a maga
                  helyén van. De ismerni kell a publikumot. Ide Hans Sachs kell, nem Schiller. Aki a
                  népet meg tudja nevettetni, az a győztes. Majd meglássa ön. Mikor én elkezdek
                  versekben beszélni, hogy tátva marad a szájuk, hogy fognak bámulni, tapsolni és
                  végre felkacagni, akkor aztán oda visszük őket, ahova akarjuk.</p>
               <p>- No, hát láss hozzá, bajtárs, hogy megnevettesd a publikumodat, mert én majd meg
                  találom őt ríkatni.</p>
               <p>Mausmann Hugó előrelépett az emelvényen, s hosszú kezét kiterjesztve a nép fölé,
                  komikus pátosszal inte, hogy engedjék szóhoz jutni.</p>
               <p>S amint előhúzta zsebéből tubákos pikszisét, ujjával rápeccentett, egyet
                  szippantott belőle, ez a furcsa bevezetés csakugyan annyira meglepte a háborgó
                  tengert, hogy egy percre lecsendesült.</p>
               <p>Mausmann Hugónak alkalma lett rákezdhetni végeszakadatlan klapánciáit, amiket ő
                  versben beszélésnek szokott nevezni, csak úgy jött egymásra a “Brüder” - “Gütter”
                  - “die Freiheit” - “sich freut heut” - “Metternich” - “schmetter nicht” -
                  “Minister” - “hin ist er”, míg egy fordulatnál erre, hogy “braven Cavalleristen”
                  ez a rím következett, hogy “hocta iszten”, s hogy a testvéri szövetkezés látható
                  is legyen, az improvizátor emfatikus elragadtatással ölelé keblére a
                  huszárkapitányt.</p>
               <p>- Pajtás! Még ennek sem nevetnek - monda neki Richárd, ki azt bámulta legjobban,
                  hogy a szónok fel sem veszi, hogy a testvéri csók alatt Richárd égő szivarát saját
                  arcához sütötte.</p>
               <p>Hugó mondta tovább a verseket; de már nem akarták hallgatni.</p>
               <p>“Le a papok védőivel! Tűzbe az apácákkal!” - hangzott minden oldalról, s megindult
                  a hajigálás, a népies projektilek mindenféle nemeivel.</p>
               <p>Egyszer aztán egy tojással úgy találták el a szónok ifjú orra hegyét, hogy annak
                  szeme-szája tele lett a tartalmával.</p>
               <p>- No, most erre mondj kádenciát, bruder!</p>
               <p>Erre aztán csakugyan elkezdtek nevetni; csakhogy ez a röhej a brutalitás
                  diadalkacagása volt a megbukott fölött. Röhögtek rajta, ahogy szokott röhögni a
                  kegyetlen mob a kötélrül leesett komédiáson, ki nem tud felkelni a földrül.</p>
               <p>Ez a diadalröhögés a végső fenyegetés hangja volt a lázadó szörnyetegtől. Ez
                  mármost szét is fogja azt tépni, akit kikacaghatott.</p>
               <p>Richárd kapitány elveté szivarcsutkáját, s indult a lépcsőn lefelé.</p>
               <p>Fritz eléje állt, átölelte, és nem bocsátá.</p>
               <p>- Bajtársam, testvérem, ne tedd azt! Ne adj jelt a vérengzésre! Nem az a vér
                  aggódtat, ami kihull, hanem az a gyűlölet, ami kikel belőle. Nekünk nem szabad
                  egymást gyűlölnünk. A te kardodnak nem szabad a mi népünk vérét megkóstolni. Egy
                  oltárunk van; ne áldozzuk meg rajta egymást. Még lehet békés úton segítenünk.</p>
               <p>- Hogyan?</p>
               <p>- Eredj fel te az apácákhoz; beszélj a fejedelemasszonnyal. Keresztények, szent
                  szüzek, nem akarhatják, hogy az ő világi uraságukért százak vére omoljon, s két
                  ország, két nemzet átkozott harca megkezdődjék. Nem; nem akarjuk, hogy ők mártírok
                  legyenek; de meneküljenek innen. Az oldalajtó huszáraid által szabadon van tartva,
                  azon keresztül elmenekülhetnek a belvárosba. Hisz kincseik nincsenek; ami féltőjük
                  van, könnyen magukkal vihetik. S ha egyszer üres lesz a kolostor, a nép küldötteit
                  felvezetjük oda magunk. Megmutatjuk nekik, hogy itt nincs senki, akin bosszút
                  álljanak, s nincs semmi, amit prédára vessenek. Az épület pedig az államé.
                  Felírjuk a falakra, felírjuk a kapukra, hogy ez az állam vagyona. És nem fogják
                  lerombolni. Nemsokára megérkeznek többi barátaink; a nép közé fogunk vegyülni,
                  felvilágosítjuk, lecsillapítjuk, megnyugtatjuk őket. Az égre kérlek, ne húzd ki
                  azt a végzetterhes kardot hüvelyéből. Eredj te, beszélj az apácákkal. Én addig itt
                  maradok Mausmannnal, s feltartom a nép dühét, testemmel, lelkemmel. Míg
                  visszajössz, a két vihar között állunk.</p>
               <p>Richárd megszorítá az ifjú diák kezét.</p>
               <p>- Ti bátor fiúk vagytok, derék gyerekek! Jól van. Ráállok a tanácsodra. Te beszélj
                  a testvéreiddel, én majd addig beszélek a nénéimmel.</p>
               <p>Richárd respektálni kezdé azt a tiszteletreméltó bátorságot, mellyel egypár ilyen
                  fiatalember odaveté magát a háborgó néptenger közepébe, s puszta szóval, szép
                  beszéddel igyekezett a balvégzetű összeütközést elhárítani.</p>
               <p>Ráadta a fejét, hogy segíteni fog nekik becsületes szándékukban.</p>
               <p>Visszament a zárda kapujához, s bezörgetett rajta. A vén kapus ott leste az
                  ajtóban a dolgok kimenetelét, s azonnal bebocsátá, amint Richárd megnevezte
                  magát.</p>
               <p>Azután ismét bezárta mögötte az ajtót, s utasítá, hogy merre menjen fel a lépcsőn,
                  melyik folyosón előre, ha a fejedelemnővel akar beszélni.</p>
               <p>Richárd, míg a lépcsőkön felhaladt, végigtanulmányozta magában, mit fog a
                  zárdafejedelemnőnek mondani, hogyan világosítja fel őt a veszélyről, mint
                  magyarázza meg neki, hogy miért kell a népet kímélni, miért szükséges meghozni azt
                  az áldozatot, hogy az okosabb engedjen.</p>
               <p>Kicsit restellte, hogy katona létére azt kell vallania nők előtt, hogy nem húzhat
                  kardot a védelmezésükre. Hányszor tette ezt egy görbe tekintetért! Hány párbajban
                  osztott sebet vitéz ellenfeleknek egy kontratáncban fogamzott apprehenzióért!
                  Hanem hát azzal csendesítette le magát, hogy az apácák nem nők, hanem valami olyan
                  lények, amiknek nincsen nemük.</p>
               <p>A folyosón végighaladt anélkül, hogy szemközt jövővel találkozott volna. Az apácák
                  mind a refektóriumban voltak összegyűlve.</p>
               <p>A refektórium ablakai az utcára nyíltak, s annak belső táblái mind be voltak
                  zárva; az egész terem egyedül a nyitva maradt ajtón át kapott világosságot.</p>
               <p>Amint Richárd e férfi nem tapodta küszöbön megállt, megrendítő jelenetnek volt
                  tanúja.</p>
               <p>A terem közepén feküdt haldokolva egy apáca. Régóta idegbajban szenved, a mai nap
                  rémjelenete elhatározta halálát. Az ijedelem, a künn tomboló, őrjöngő zaj ideges
                  görcsöket idéztek nála elő. Társnői ápolva, vigasztalva csoportosultak körüle.</p>
               <p>S e martirológiai jelenet közepett, e sírbolti világításban, azon szűz alakok
                  között, kik a halálvonagló apáca körül térdepeltek, egy ismerős arcot pillanta meg
                  Richárd, egy arcot, melynek láttára minden csepp vére fellázadt önszíve ellen.</p>
               <p>Edit volt az.</p>
               <p>Ebbe a zárdába küldték őt nagynénjei a jegyben járó év leteltéig.</p>
               <p>A leány is ráismert kedvesére, s egy pokolbul megváltott üdvözülő örömével
                  repesett tekintete a délceg ifjú arcán.</p>
               <p>A priornő magas, szikár, büszke alak, szigorú tekintettel lépett a kapitány elé, s
                  nyugodt, szenvtelen hangon kérdezé tőle:</p>
               <p>- Mit akar ön?</p>
               <p>Richárdnak e pillanatban minden gondolat szétszaladt a fejéből, amit
                  idehozott.</p>
               <p>Ahelyett, amit gondosan kiformált agyában, azt felelé a priornőnek:</p>
               <p>- Legyen ön nyugton, fejedelemnő. Esküszöm önnek az Istenre, hogy szétverem innen
                  ezt a csőcseléket!</p>
               <p>Az ablaktáblákon már akkor zuhogott a kőzápor, mint a jégeső kopogása.</p>
               <p>Richárd szeme még egyszer találkozott Edit rémült tekintetével. A harag elállta
                  minden ízét; látta a haldokló szüzet a márványpadlaton heverni, görcsös
                  halálrángások között; látta kedvesét kétségbeesett tekintettel felé nyújtani
                  összekulcsolt kezeit; és hallotta a szűzvérivó szörny bőszült ordítását künn az
                  utcán, s egész lelke felháborodott rajta.</p>
               <p>Nem várta azoknak válaszát, akikhez beszélt; megfordult, lerohant a lépcsőkön;
                  felszakítá a zárda ajtaját, jobbra-balra taszította az útját álló két ifjú
                  aulistát, rohant paripájához, felveté magát a nyeregbe; s azzal előreugratott a
                  nép elé, kirántva kardját, a jó Al-Bochacent.</p>
               <p>Egy tekintetet vetett fel a zárda ablakaira, s úgy tetszett szívének, mintha az
                  egyik ablaktábla félig kinyílnék, s azon kinézne valaki. Talán éppen Edit?</p>
               <p>No, ha idenéz, hát lássa meg, ki az a férfi, aki őt szereti! Amit Richárd mondott
                  a gyülevésznek, az csak két szó volt:</p>
               <p>“Takarodjál, csőcselék!”</p>
               <p>Elbizakodott, vad röhögés üvölte választ szavaira. Akkor Richárd kardját
                  megvillantá feje fölött; a trombita sebes rohamot vezényelt, s Richárd
                  odavágtatott, hol a nép dühe legjobban lángolt: egyenesen neki a bujtogató
                  népszónoknak.</p>
               <p>A roppant óriás felemelte a vasrudat kezében, s megcsóválta azt a levegőben, csak
                  úgy zúgott.</p>
               <p>Richárdnak úgy tetszék, mintha a zárda félig nyílt ablakából egy velőkig ható
                  sikoltás vegyülne a zivatarba.</p>
               <p>A vasrúd süvöltve csapott le a lovagra.</p>
               <p>Richárd előrenyújtott ököllel, feszült karral fogta fel az ádáz csapást.</p>
               <p>Dicsőség Al-Bochacen vasának, de dicsőség az ökölnek is, mely azt markolva tartá -
                  a két szörnyű vas szórta a szikrát, mikor összecsókolódott; de az Al-Bochacen
                  kiállta a próbát, még csak meg sem csorbult.</p>
               <p>Az óriásnak nem volt ideje még egyszer felemelni a vasrudat, a másik pillanatban
                  le volt gázolva a földre.</p>
               <p>S öt perc múlva üres volt az utca.</p>
               <p>A bősz csorda szétfutott a szél minden tájékába, amint a lovasság közéje rohant;
                  elhajigálta zászlóit, fegyvereit; rohant, bujdokolt, ki merre látott, hallgatva,
                  nem kiabálva többé; még aki sebet kapott és lerogyott is, holtnak tetteté magát,
                  és megnémult.</p>
               <p>A távoli utcákon csak a robogó lovasság patkóinak dübörgése verte fel a csendet. A
                  futó nép szava meghalt.</p>
               <p>Richárd lovasaival végigverte a futókat a hosszú utcán a vámvonalon, míg embert
                  talált maga előtt, míg el nem fogyott előle minden élő teremtés, menekülve odúiba,
                  ahonnan előkerült.</p>
               <p>S akkor megint vissza.</p>
               <p>Gyors lovának nem ért az egész csapat nyomába. Ő maga előrenyargalt egyedül,
                  ellenséget keresve büszke tekintetével; utána hű lovásza s azután a trombitás, ki
                  riadót fútt nyomában; messze elmaradva a lovasszakasz.</p>
               <p>Mikor másodszor elnyargalt a zárda előtt, egy lélek sem volt már a téren. A
                  zárdának egy ablaktáblája nyitva volt, s azon keresztül a rácsozaton át még
                  egyszer megpillantá Editet.</p>
               <p>Hogy nem jön most szemközt még egy új ellenség!</p>
               <p>Csak kívánni kellett, és megjött.</p>
               <p>Alig gyülekezett össze a vámvonalt végigseprő huszárság a szétkergetett had
                  üldözéséből, midőn az ellenkező irányban új zaj verte fel az utcákat, közeledő
                  néptömeg zaja.</p>
               <p>Annak, ki még e zsivaj jellegével nem volt ismerős, magától ki nem lehetett
                  találni, hogy mi az.</p>
               <p>Először is szabályszerű katonai lépések robaja.</p>
               <p>Azután egy keserves ének a Marseillaise dallamára.</p>
               <p>Közbe egy rekedt dob el-elmaradozó pörgése. Mindez összevegyülve a kedves utcai
                  fiatalság gyermekhangú vivátozásával.</p>
               <p>Az utcán végigrohanó böjti szél porfellege nem engedi kivenni a közeledő tömeg
                  mivoltát, csak a szuronyok villogása látszik, és azok között egy repkedő fehér
                  lobogó, mely saját háromszínű szalagjaival pofozkodik a levegőben, mintha nem
                  értenének valami dologban egyet.</p>
               <p>Tehát valami rendes fegyveres csapat közelít.</p>
               <p>Ellenség-e, szövetséges-e, azt sem lehet tudni. A szél veszettül kavarja a port,
                  szemetet, s vágja a közeledők szeme közé, s mikor eltáncolta fölöttük porkavaró
                  keringőjét, a két fegyveres csapat akkor látja meg egymást százlépésnyi
                  közelségben.</p>
               <p>Most azután Richárd igazán nem tudja, hogy mik ezek. Sorban és hadirendben
                  felvonuló fegyveres férfiak, vállaikon szuronyos puskákkal, oldalukon
                  tölténytartókkal; de mégsem katonák. Ahány, annyiféleképp öltözve, fövegeik
                  köcsögkalap, ernyős sipka, utazósüveg; ki frakkban, ki kabátban, és mindenkinek
                  fehér szalag a bal karján keresztülkötve. Ez nem lázadó csőcselék.</p>
               <p>- Kik vagytok? - szólítá meg a fegyveres csapatot Richárd kapitány
                  elélovagolva.</p>
               <p>- Nemzetőrség - felelt önérzetteljesen a csapat élén járuló domborodott alak,
                  valószínűleg a csapat őrnagya.</p>
               <p>- Mit akartok? - kérdezé Richárd.</p>
               <p>E bizony furcsa kérdés volt. Az érdemes nemzetőr major, különben derék
                  szattyáncserző mester, olyan egyszerre nem is találta el rá a feleletet.</p>
               <p>De ott voltak már a seregnél Goldner és Mausmann barátaink egy csapat aulista
                  élén, s megadták a feleletet, rázendítve az előbb énekelt Marseillaise dallamát,
                  melyre egy igen békeszerető vers volt alkalmazva, amiből megtudhatta, aki a
                  szövegre figyelt, hogy e derék csapatnak semmi egyéb szándoka nincsen, mint a
                  renddel párosított szabadság zászlóját lobogtatni, fegyverei fényével a sötétség
                  hidráit odúikba visszaűzni, a népeket egymással testvérileg összeölelkeztetni.</p>
               <p>Richárd végigvárta a kardalt, mit Fritz és társai válaszul elzengtek.</p>
               <p>- De mármost szeretném prózában és recitativo is meghallani, hogy mi járatban
                  tetszik lenni.</p>
               <p>Az őrnagy rátalált a nehéz feleletre:</p>
               <p>- A békét és rendet helyreállítani.</p>
               <p>- Hát tessék - szólt Richárd átkozott flegmával.</p>
               <p>Az emberséges nemzetőr főtiszt zavarodva tekingetett maga körül. Mit “tessék”? Mit
                  csináljon ő azzal a szóval, hogy “tessék”, mikor az utcát, amilyen széles, akként
                  állja el előtte a huszárcsapat. Körösztül csak nem repülhet rajtuk. Kénytelen volt
                  tanácsot tartani a táborkarával, hogy mit szóljon erre megint.</p>
               <p>Izzadt bele a homloka. Hiszen nem vezényelt ő csapatot máskor, csak úrnapján a
                  processziók alkalmával.</p>
               <p>- Hát igen. Tudja, kapitány úr. Azt értettem, hogy az ön együttműködésével.</p>
               <p>- Vagy úgy? Van önnek számomra napiparancsa?</p>
               <p>No, még ez a kérdés kellett a jámbor őrnagynak, hogy egészen elmenjen a kedve az
                  egész hadművelettől. Fritz és Mausmann odaugrottak a segélyére, s súgták neki,
                  hogy mit válaszoljon.</p>
               <p>- Persze hogy van. Az aulától és a nemzetőr-parancsnokságtól.</p>
               <p>- Nem ismerem azokat az urakat.</p>
               <p>Az őrnagy most már haragba kezdett jönni.</p>
               <p>- De kapitány úr!</p>
               <p>- Ne tessék tűzbe jönni, őrnagy úr; ezzel a kérdéssel tisztába kell jönnünk; mert
                  ha közre kell működnünk, akkor vagy ön rendelkezik velem, vagy én rendelkezem
                  önnel; s erre valakitől rendelettel kell bírnunk, aki mind a kettőnknek
                  parancsol.</p>
               <p>- De hát mit csináljunk?</p>
               <p>- Tessék valakit elküldeni vagy a főhadparancsnoksághoz, vagy a
                  hadügyminisztériumhoz, aki előadja az itteni állapotot, s az hozzon nekem valami
                  rendeletet, amihez tarthassam magamat. Addig pedig megmaradunk a helyeinken; mi a
                  nyeregben, önök a glédában.</p>
               <p>Ezt az ajánlatot bizony el kellett fogadni.</p>
               <p>Az őrnagy nyargoncul küldé a legserényebb két ifjút mind a két nevezett helyre:
                  Mausmannt a főhadparancsnokhoz, Goldnert pedig a hadügyminiszterhez, hogy adják
                  elő saját belátásuk szerint az itteni dolgok helyzetét, s aszerint eszközöljenek a
                  kapitány úr számára rendelkezési szabályokat.</p>
               <p>Saját belátásuk és fölfogásuk szerint!</p>
               <p>Csakhogy az a saját felfogás lehet két különböző dolog aszerint, amint különböző
                  szemüvegeken keresztül néz két különböző szempár. Nem kell elfeledni, hogy Goldner
                  rajongó, idealista, magasztos kedély; Mausmann pedig utcai poéta, ki legszebb
                  versei közben záptojást kapott jutalmul a publikumtól, ami egyike a
                  legkedvezőtlenebb benyomásoknak.</p>
               <p>Míg a két nyargonc odajárt, azalatt a két csapat ott táborozott a kolostor előtti
                  tér két oldalán.</p>
               <p>Richárdnak minden ízét átvillanyozta az a gondolat, hogy Editnek minden haja
                  szálát az ő kardja védelmezi.</p>
               <p>Ha ezzel a gondolattal el nem lett volna telve, bizony könnyűszerrel átengedte
                  volna a nemzetőrségnek a kolostor oltalmát. Hisz azzal lerázta volna saját magáról
                  a felelősséget. Ám lássa légyen a nemzetőrség, megvédi-e, s hogy védi meg az
                  apácákat.</p>
               <p>De Edit ott volt!</p>
               <p>Ennek a kapunak az őrségét mindenkinek át nem fogja engedni.</p>
               <p>Két jó óra telt bele, míg a nyargoncok visszaérkeztek. Mind a kettő hozott
                  Richárdnak pecsétes levelet. Legelőször azt olvasta el Richárd, amit Mausmann
                  hozott neki a főhadparancsnoktól.</p>
               <p>Huh, de fel volt paprikázva őexcellenciája. Hogy lehordta a kapitányt azért a
                  lágyságért, hanyagságért, amit ez ideig tanúsított. Mért nem vágott rögtön közbe?
                  Minek hagyta a zendülést ennyire nőni? Kötelessége lett volna rögtön lőni, vágni,
                  mindent eltiporni.</p>
               <p>Jövőre a legszigorúbb felelősség terhe alatt ehhez tartsa magát. Az ördög fiának
                  se irgalmazzon!</p>
               <p>“No, ez jó egynek.”</p>
               <p>Lássuk a másikat; hát a hadügyminiszter levele mit mond?</p>
               <p>No hiszen abban volt még csak lehordva Richárd azért a szeles hebehurgyaságért,
                  hogy minek vágott időnek előtte a nép közé, minek idézett elő vérengzést, mikor az
                  egész kravallt puszta fegyveres demonstrációval el lehetett volna nyomni. Ezúttal
                  szigorúan megdorgáltatik. Jövőre pedig több ésszel és tapintattal járjon el
                  hasonló esetekben. Ha az angyalokat húzzák is le lábaiknál fogva az égből, még
                  akkor se kezdjen verekedést.</p>
               <p>Richárd kapitány keblébe dugta mind a két levelet. Aztán megfogta a kardját, a jó
                  Al-Bochacent, egyik kezével a markolatánál, másikkal a hegyénél, s meghajtotta,
                  hogy ívet képezett, s így szólott hozzá magában:</p>
               <p>“Kedves jó kardom, ha te nem volnál az én utolsó, egyetlen jó barátom, bizony
                  kettétörnélek mostan.”</p>
               <p>Azzal odalovagolt a nemzetőrtiszt elé.</p>
               <p>- Uram! A rend helyre van állítva; tessék azt tovább fenntartani.</p>
               <p>S megfordulva lovával, jelt adott huszárainak a visszavonulásra.</p>
               <p>- Kár! - dörmögé a bajusza alatt Pál úr. - Egy füst alatt már ezeket is
                  szétverhettük volna!</p>
               
            </div>
            <div type="chapter">
               <head>AKIK IGAZÁN SZERETNEK</head>
               <p>Egyszer csak vége van minden szép álomnak.</p>
               <p>Ébredjünk fel, éjjel van már!</p>
               <p>A legrútabb, a legfeketébb, koromsötét éjjel.</p>
               <p>Egy világváros, melyben az éjfél óráiban egyetlen lámpa sem ég, egyetlen ablak sem
                  világít. Vaksötétség minden utcán; a roppant emeletes házak labirintjában oly
                  tájékozatlanság, mint az őserdők mélyében. Az ég maga is fekete, s úgy tetszik,
                  mintha csak boltozatja volna e sok utcájú, rettentő börtönnek, melynek bezárt
                  kapui talán nem is házakba, hanem katakombákba vezetnek.</p>
               <p>Egy lépés hangja sem veri fel a csendet.</p>
               <p>Csak néha, hosszú, kétórai időközökben emelkedik fel a legmagasabb torony ormáról
                  egy vérfényű röppentyű, lángoló kérdőjelt rajzolva az égre; ki tudja, kinek szól e
                  kérdőjel?</p>
               <p>És ez nem a képzelet agyréme - ez Bécs.</p>
               <p>Október végnapjai járnak, a várost három oldalról vívják.</p>
               <p>A nép egy része elmenekült, más része a harcvonalak előtt áll; benn csak azok
                  bujdokolnak még, akik ott rekedtek; a gázvezetés el van rombolva, nincs mivel és
                  nincs miért világítani. Ninive képe ez, az elpusztulás előtti éjszakán.</p>
               <p>Messze, messze lehet menni, míg a város utcáin valakit találunk, s jó, hogy sötét
                  van, hogy nem látjuk az utcákat terítve cseréppel, üveggel, a házak oldalait
                  végigpaskolva kartácsoktól, a tetőket bombáktól áttörve s az emeletek padmalyait
                  keresztülszaggatva.</p>
               <p>Valahol egy hosszú utca végén egy nagy, tömör halom állja el utunkat. Az a
                  torlasz.</p>
               <p>Két zászló lobog a tetején; az éj most azokat is feketéknek mutatja; pedig szép
                  színeik voltak!</p>
               <p>A torlaszt harcos férfiak tömege fogja körül. Őrtűz nem ég; ott is sötétség van és
                  lehető csönd.</p>
               <p>Vannak, akik tudnak aludni, s azoknak igen jó párna a fejük alá tett
                  gránitkocka.</p>
               <p>Akiket ébren tart a végzetes éj, azok halkan beszélgetnek egymással.</p>
               <p>Két ifjú ül egy ágyú lafettáján, s tölti az időt enyelgéssel.</p>
               <p>Az egyiknek csak fél karja van; a másikat már elvesztette valahol.</p>
               <p>- Te, Mausmann - szól a félkezű -, én azt hiszem, hogy holnap, holnapután aligha
                  meg nem találom az elvesztett <hi>kezemet</hi>.</p>
               <p>Társa nem tud lemondani arról a jó tulajdonáról, hogy a hozzá intézett szóra rímet
                  mondjon.</p>
               <p>- Tudniillik, ha valaki mellé <hi>eltemet</hi>.</p>
               <p>- Nekem valami azt súgja: “Bevégezted, <hi>Fridrik</hi>!”</p>
               <p>- Pályádat, mely volt <hi>polizeiwidrig</hi>.</p>
               <p>- Bajtárs, én csak a szerelmemet <hi>sajnálom</hi>.</p>
               <p>- Én meg örülök, hogy nincsen <hi>nálam</hi>.</p>
               <p>- Ígérj meg <hi>egyet</hi>.</p>
               <p>- Akármi <hi>legyek</hi>.</p>
               <p>- Ha én elesem itt <hi>ehelyütt</hi>.</p>
               <p>- Ami nagyon könnyen <hi>beüt</hi>.</p>
               <p>- Tudasd vele, hogy ő volt ajkamnak <hi>végsóhaja</hi>.</p>
               <p>- <hi>Na ja</hi>!</p>
               <p>- S ha a vad szerezsán kardját szívembe <hi>mártja</hi>.</p>
               <p>- Lesz nálad egy <hi>vizitkártya</hi>.</p>
               <p>- Jól találtad a rímet. Majd könnyre fakad <hi>szeme</hi>.</p>
               <p>- Ha ráírod: “Ma’m’zel, je vous <hi>aimais</hi>.”</p>
               <p>- Menj a pokolba a klapánciáiddal! Beszéljünk <hi>komolyan</hi>.</p>
               <p>- <hi>Halljam</hi>.</p>
               <p>- Vidd el utolsó kártyámat <hi>Alfonsine-nak</hi>.</p>
               <p>- Ha tudniillik még egyszer <hi>meghínak</hi>!</p>
               <p>- Csak oly sötét ne volna, hogy írhatnék egy szót a <hi>névjegyemre</hi>.</p>
               <p>- Nézd, az a gránát ide jön, <hi>istenemre</hi>!</p>
               <p>Nagy búgva csapott le egy távolból érkező gránát a torlasz kövei közé, s ott
                  megfenekelve folytatta tűzokádó üdvözlését, néhány percre vérvilágot vetve az
                  álmából felriadt csapatra.</p>
               <p>Mausmann arra is verset mondott.</p>
               <p>- No, mármost küldtek neked <hi>lámpát</hi>. Ennél ráírhatod a “<hi>madám, pá</hi>”-t!</p>
               <p>Annál a süstörgő fénynél írta rá Fritz névjegyére e szókat: “Én önt szerettem,
                  adieu.”</p>
               <p>Az utolsó szónál már lobbant a gránát, s izzó darabjai a két ifjú feje fölött
                  zúgtak el. Nem esett semmi bajuk.</p>
               <p>Mindennapi tréfa volt ez, föl sem vették.</p>
               <p>Fritz átadta névjegyét Mausmann-nak.</p>
               <p>Mausmann kisvártatva így szólt:</p>
               <p>- Te, Fritz, tudod-é, hogy én most mit <hi>gondolok</hi>?</p>
               <p>- Én is rímet mondjak rá?</p>
               <p>- Majd teszem magam. Minket aligha el nem árultak ezek az <hi>angyalok</hi>.</p>
               <p>- Honnan gondolod azt?</p>
               <p>- Mindent megtudnak odaát, amit mi titokban tervezünk.</p>
               <p>- Jó kémeik vannak.</p>
               <p>- Én azt hiszem, ezek a Plankenhorsték a legjobb kémeik.</p>
               <p>- Lehetetlen az. Tudod, hogy a saját kapusuk a mi emberünk, s az híven tudósít
                  felőle, ki jár be a Plankenhorst-házba az éjjel és nappal minden órájában. Nem
                  érintkeznek mással, mint a mi embereinkkel. Idegen nem jár hozzájuk. Egyedül a
                  Brigittáktól szokott minden vasárnap odamenni soror Remigia, ki látogatóba viszi
                  nagynénjeihez a zárdában növelt Edit kisasszonyt. A Brigitták pedig nem bajlódnak
                  a politikával; irántunk meg éppen le vannak kötelezve; mi védtük őket annyiszor a
                  nép zavargásai ellen.</p>
               <p>- No, én csak azt mondom teneked, hogy kár volt nekünk a mi dolgainkba asszonyokat
                  elegyíteni.</p>
               <p>- Ne légy háládatlan, Mausmann. Emlékezzél a demokrata nőegyletre, mennyit tett ez
                  a közügyért, hogy ápolta sebesülteinket, hogy gyűjtötte a pénzt számunkra, hogy
                  lelkesítette kitartásra a férfiakat. Ah, barátom, nők nélkül nincsen szabadság<hi>harc</hi>.</p>
               <p>- <hi>Kudarc</hi>!</p>
               <p>- Már megint rímeket <hi>gyártasz</hi>?</p>
               <p>- Nem <hi>árt az</hi>!</p>
               <p>- Háládatlan! Mennyi megérdemetlen csókot kapott a legszebb asszonyoktól ez a te
                  idomtalan <hi>pofád</hi>.</p>
               <p>- <hi>Tovább</hi>?</p>
               <p>- S mégis a nőket <hi>szidod</hi>.</p>
               <p>- <hi>Itt-ott</hi>. Az eddig volt. Meglátod, gyermek, ha minket
                  levernek, éppen úgy fogják ölelni az ellenségeinket, mint minket; s a győztesek,
                  ha nem találnak más tárgyat, a mi hervadt koszorúinkból vetnek ágyat; úgy lesz az,
                     <hi>barátom</hi>.</p>
               <p>- Már én azt nem <hi>látom</hi> - mondá rá Fritz; ezúttal megtalálta
                  ő is a rímet.</p>
               <p>Jött az őrcsapat, és felváltotta őket. Mehettek pihenni. Egy szétrombolt cukorgyár
                  falai közt volt vetve számukra nyirkos szalmából ágy. Erőt kellett gyűjteni a
                  holnapi nap küzdelmeihez.</p>
               <p>E sötét utcákon mint kísértetes bolygófény, botorkál végig egy hintó két
                  lámpásával. Az a két lámpás is csak arra való, hogy még sötétebbé tegye a
                  körülfekvő sírbolti éjszakát.</p>
               <p>A hintó a Plankenhorst-ház előtt áll meg, a kocsis maga száll le a kaput kinyitni,
                  s azután behajt az udvarra.</p>
               <p>A hintóbul két nőalak száll le: egy apáca és egy fiatal leány. Mind a ketten
                  felsietnek a lépcsőn, melyen most lámpa nem világít, hanem maga a ház asszonya
                  tartja ki eléjük a kettős kargyertyatartót.</p>
               <p>A háziasszony megcsókolja az apácát, s kezét csókra nyújtja a fiatal leánynak,
                  kinek hátrahulló csuklyája alól Edit örökvidám arca tűnik elő.</p>
               <p>- Hozta ég, soror Remigia - súgja az úrnő.</p>
               <p>- Valóban az ég oltalmára volt szükségem, hogy a kolostortul idáig eljöhessek e
                  rettenetes éjszakában. Sehol egy lámpa nem ég, s a kövezet minden utcában
                  föltépve.</p>
               <p>- No, de az ég őrizteti a maga angyalaival az ő választottait, hogy meg ne üssék
                  lábaikat a kőben.</p>
               <p>- Valóban mindennap csodának köszönhetjük, hogy élünk. De hova szaladt már az a
                  leány megint? Úgy kell rá vigyáznom, mint a vad kecskegödölyére.</p>
               <p>- Előrefutott a terembe, fürkészi, mi újságot találhatna nálunk, kikérdezi
                  Alfonsine-t. No, majd mondok én ma neki újdonságokat, amikkel meglehet egész
                  életére.</p>
               <p>Azzal bevezette Antoinette asszony soror Remigiát az étterembe, melyben már
                  terített asztal várt reájuk; hideg sültek, finom borok, chartreuse. A teakatlanban
                  forrott a víz.</p>
               <p>- Alfonsine, kérlek, láss a konyha után, hogy cseléd ne jöjjön a szobába.</p>
               <p>Edit meg akarta előzni.</p>
               <p>- Majd én megyek.</p>
               <p>- Csak maradjon ön, kedvesem. Ön vendég a háznál. Tudja, hogy önt kímélnünk
                  kell.</p>
               <p>Edit durcásan vonogatta vállát e gúnyos gyöngédségre, s engedte magát
                  kiszolgáltatni nagynénje által. Antoinette maga rakta el Edit felöltönyét.</p>
               <p>- Tessék asztalhoz ülni!</p>
               <p>A kerek asztal melletti díványra Antoinette asszony soror Remigiát ültette le,
                  mellette Edit foglalt helyet.</p>
               <p>Miután Antoinette asszony még egyszer személyesen meggyőződött, hogy a szomszéd
                  szobákban nincsen senki, magukra zárta az ajtókat, s Alfonsine-t utasítva, hogy
                  készítse el mindenki számára a teát, odaült szorosan Remigia mellé.</p>
               <p>- Mit izent a tábornok?</p>
               <p>- Holnap minden vonalon döntő roham lesz - suttogá soror Remigia; még így is félve
                  tekingetett széjjel: nem hallják-e meg a falak, a képek, a szobrok?</p>
               <p>- Tudja-e, hogy baj van?</p>
               <p>- Micsoda?</p>
               <p>- A körülzároló seregből egy csapat egyetértésére számítanak a fölkelők. Goldner
                  elmondta előttem az egész tervet. Én aggodalmamat fejeztem ki előtte, hogy mi lesz
                  belőlünk, ha a várost ostrommal beveszik. Mit fog velünk csinálni a győztes, kik
                  mindenütt oly kiváló szerepet viszünk? Erre a jámbor fiú elmondta
                  megnyugtatásomra, hogy ne féljünk semmit. Ha minden veszve talál lenni, egy
                  kiszámított menekülési út van fenntartva azoknak számára, kiknek nem tanácsos
                  idebenn rekedni. A mariahilfi és lerchenfeldi temetők között egy osztály huszár
                  képezi az ostromzár kiegészítő részét. Ezzel a csapattal az aula már rég megkezdte
                  a fraternizálást, s számít rá, hogy végveszély idején nemcsak utat fog rajta
                  keresztül nyitni, hanem magával is ragadja, s fedezetül fogja használhatni az
                  üldözés ellen. Ilyenformán hiszik, hogy kimenekülhetnek vagy Galícia, vagy
                  Magyarország felé. Csupán a kapitány makacssága akadályozza a terv sikerültét. Ez
                  a kapitány Baradlay Richárd.</p>
               <p>- Ah, ugyanaz, ki a kolostor előtt szétverte a népet?</p>
               <p>- Azt önök Edit húgom szép szemeinek köszönhetik.</p>
               <p>- A kapitány, úgy tudom, azontúl sem igen barátkozott az aulával és
                  népvezérekkel.</p>
               <p>- Hozzájárulhatlan volt. Mindekkorig nem bírták őt a tervbe befonni. A
                  közlegénység már el van készítve, de kapitányát nagyon szereti, s ha az azt fogja
                  neki mondani: “verekedjünk!” - verekedni fog a saját édesapja ellen is. Hanem most
                  érkezett egy váratlan, új segítség a számukra.</p>
               <p>- Nos?</p>
               <p>- Egy asszony.</p>
               <p>- Egy asszony?</p>
               <p>- Egy veszedelmes, minden vakmerőségre képes asszony: a Baradlay fiúk anyja.</p>
               <p>- Ah! Hogy tudott az keresztüljönni az ostromzáron?</p>
               <p>- Merész és csaknem hihetetlen módon. Fritz beszélte el nekünk az egészet. Ez az
                  elkényeztetett főispánné Schwechaton egy zöldségáruló kofánál póröltözetet vett
                  fel, s ugyane kofa vezetése mellett, hagymával és burgonyával terhelt puttonyt
                  hozva a hátán, gyalog jött keresztül valamennyi zárvonalon, előőrsön; útközben
                  zöldséget, pálinkát árult a katonáknak, s úgy jutott be a városba. Itt a
                  Singerstrasséba szállt ugyanazon zöldségkofa raktárába, 17-ik szám alatt.</p>
               <p>- Csodálatos vakmerőség egy úriasszonytól! S mit akar itt?</p>
               <p>- A fiait akarja magával vinni innen.</p>
               <p>A két fiatal leány szemei összevillámlottak e szónál. Egyiknél a harag, másiknál a
                  büszkeség villáma volt az.</p>
               <p>- Fiait akarja elvinni? - kérdé elbámulva az apáca.</p>
               <p>- Igen. Rá akarja őket beszélni, hogy menjenek Magyarországba, s álljanak az
                  ottani kormány szolgálatába.</p>
               <p>- No, és beszélt már a fiaival?</p>
               <p>- Jó szerencse, hogy még nem lehetett. Ma délután érkezett meg. Goldner beszélt
                  vele. Nem tanácsolta neki, hogy éjjel kísértse meg az ostromvonalon másodszori
                  átszökését, tehát holnap reggel fog egyik fiával beszélni, a kapitánnyal. Csak
                  hadd beszéljen! Ezt meg kell neki engedni; hadd menjen oda, s hadd jöjjön vissza.
                  Ha beszélt a fiával, akkor bizonyos, hogy eltántorította azt. Az apátnő tudassa
                  ezt a tábornokkal. Holnap este azután, mikor a kitörés tervezve van, a tábornok
                  fogassa körül az egész huszárcsapatot. Ki van ott közelükben?</p>
               <p>- Palvicz Ottó vasas ezredével.</p>
               <p>- No, ez jó lesz nekik. A huszárokat meg fogják tizedelni. Richárd úrfit pedig
                  főbe lövik.</p>
               <p>És ezt Editnek hallani kellett.</p>
               <p>Hogy miért kellett ezt Edit előtt elmondani? Hogy ezt kiszámított hidegvérű
                  meggondolás beszélte ki a szerető menyasszony előtt, azt majd egyszer, a történet
                  vége felé meg fogjuk érteni; addig higgyük csak azt, hogy kegyetlen, vak gyűlölet,
                  hogy a szenvedésekben gyönyörködés mondatta el e zsibbasztó szavakat Edit
                  hallatára; hogy ez az asszonyi lélek kéjelegni akart egy másik női szívnek halálos
                  kínjaiban.</p>
               <p>De abban ugyan nem gyönyörködhetett.</p>
               <p>Edit arcán egy vonás sem mutatta azt, hogy őt ez az egész terv valamiben
                  érdekli.</p>
               <p>Evett jóízűen.</p>
               <p>Mikor kedvese főbelövéséről beszéltek, akkora sonkaszeletet tömött a szájába, hogy
                  félreállt tőle a képe, s még egy kis ecetet kért ahhoz a zselatinhoz, amit a
                  tányérjára kiszedett.</p>
               <p>Alfonsine-ban forrt a méreg e közöny miatt. Nem állhatta meg, hogy egy hüllő hideg
                  haragjával ezt ne mondja neki:</p>
               <p>- Úgy látszik, kedvesem, neked nemigen rontja az étvágyadat az a tudat, hogy a
                  vőlegényedet főbe lövik.</p>
               <p>Edit a villájára szúrt egy darab zselatint, s pikáns kézmozdulattal tartva azt
                  Alfonsine felé, válaszolta neki:</p>
               <p>- Jobb egy vőlegény meghalva, mint egy élő vőlegény eltemetve.</p>
               <p>Azzal bekapta a villáján levő falatot.</p>
               <p>- Indomptable! - mormogá fogai között Antoinette asszony. Soror Remigia szemeit ég
                  felé forgatva s kezét keblére téve igyekezett arckifejezéssel bizonyítani, hogy ez
                  egy megtörhetetlen, ördögi rossz teremtés.</p>
               <p>Nem hat ennek a szívére semmi.</p>
               <p>Edit nem akarta észrevenni, hogy három baziliszk hogy iparkodik őt kővé
                  változtatni. Odatolta kis poharát Alfonsine elé.</p>
               <p>- Tölts nekem is abból a chartreuse-ből, kérlek! Ha apáca leszek, nekem is hozzá
                  kell szoknom ehhez.</p>
               <p>Alfonsine odatolta elébe az egész üveget, s nézte, hogy mit csinál vele.</p>
               <p>Bizony nem reszketett annak a keze, míg poharát teletölté a zöld likőrrel. És
                  azután soror Remigia poharát is megtölté csordultig.</p>
               <p>- Igyunk, soror Remigia; valamivel csak nekünk is kell magunkat vigasztalnunk -
                  szólt a leány pajkos humorral.</p>
               <p>Soror Remigia negédeskedett egy kicsit, hogy talán már sok is lesz, pedig hát
                  nagyon szerette a chartreuse-t; az volt a gyönge oldala.</p>
               <p>- Valóságos kis ördög ez a leány!</p>
               <p>Antoinette asszony azonban még nem végezte el utasításait.</p>
               <p>- Ne feledkezzék ön el, soror Remigia, Baradlayné szállásának címzetéről:
                  Singerstrasse 17. szám, szuterén zöldségraktárban; mert a nő vissza fog jönni,
                  hogy másik fiát is meghódítsa és hazavigye. Kezünkben kell tartanunk a fejét.
                  Holnap reggel tudósítsa ön a tábornokot a szokott úton; de el ne siessenek
                  valamit, hogy Richárd kapitány meg ne szagolhassa előre a puskaport. Ennek az
                  embernek meg kell halni! S ha minden haja szálát angyalok őriznék is, meg fog
                  halni.</p>
               <p>Rettenetes egy leány!</p>
               <p>Most meg már a fromage de Brie-ből kér egy szeletet, s fogyasztja a chartreuse-t,
                  és itatja vele soror Remigiát.</p>
               <p>Meglehet, hogy le akarja magát inni. Hiszen van oka rá.</p>
               <p>Szegény leány!</p>
               <p>Mennyi heroizmus kellett ahhoz, hogy tudjon enni és inni; mohó étvágyat, ínyenc
                  szomjat tettetni akkor, midőn dolgokat beszéltek előtte, amiktől lelke
                  haldokolt!</p>
               <p>Játszania kellett azt a szerepet. Hadd higgyék, hogy íme, ennek is megtetszett már
                  a kolostori élet; nem érdekli más, nem vigasztalja más, csak a paradicsom a
                  túlvilágon, s a jó terített asztal az innensőn.</p>
               <p>Nemsokára úgy tett, mint aki küzd az álommal, s nem bír szempilláinak parancsolni
                  többé. Feje hátrahajlott a karszékben; lehunyta szemeit. De azért hosszú
                  selyempillái rejtekéből látott minden arcot.</p>
               <p>Azok azt hitték, hogy már elaludt. És nagynénjei már ekkor nem néztek rá sem a
                  gúny, sem a gyűlölet kifejezésével. Inkább a méregkeverő vizsgáló figyelme volt
                  tekintetükben.</p>
               <p>- Mindig ilyen? - kérdé Plankenhorstné soror Remigiától.</p>
               <p>- Fő hajlama a restség - viszonzá az apáca, bíráló szemöldeit magasra felhúzva. -
                  Délig tudna aludni, ha föl nem keltenők, s este ilyenkor már alig tartható ébren.
                  Nem érdekli sem munka, sem olvasmány; szereti a semmit sem tevést. Szenvedélytelen
                  teremtés. Csak enni és aludni szeret.</p>
               <p>- Engedni kell hajlamának. Hadd érezze magát ott mentül kényelmesebben. Évdíját
                  fizetni fogjuk holtig. Az biztosítva van. Ha hazajönne, itt ismét csak dolgoznia
                  kellene.</p>
               <p>- Tehát Baradlay Richárd csakugyan el van ránézve veszve.</p>
               <p>- Mindenképpen. Akár így, akár úgy. Ha az anyjával beszélhet, bizonyos, hogy az a
                  nő rábeszéli őt, hogy szökjék el csapatjával Magyarországba. Már egyik fiát így
                  vitte bele a tűzbe. Az most kormánybiztos, s hadcsapatokat toboroz. Baradlay
                  elsőszülötte! Ha pedig az anyjával nem találkozik, ha csapatjának nem akarja
                  engedni, hogy az átmehessen, akkor töltve vannak azok a pisztolyok, amik őt a
                  végzetes pillanatban láb alul elteszik. Ezt Fritz mondta nekem. Saját csapatjában
                  van két ember, aki őt le fogja lőni.</p>
               <p>- S az a végzetes pillanat már közel.</p>
               <p>- Ha a roham holnap ismételtetik, ezek itt benn estén túl nem tarthatják magukat.
                  Éjjel ki fognak törni a lerchenfeldi vonalon, hol Baradlayt tudják. Tehát csak egy
                  nap van hátra. Ha az úrfi beszél az anyjával, akkor holnap este fogva, holnapután
                  reggel halva. Ha nem beszél vele: akkor holnap este megölve. Nekem mindegy. Én nem
                  kívánom neki éppen a vesztőhelyet, ámbár megérdemelné, hogy gyűlöljem.</p>
               <p>- S két nap múlva mindennek vége.</p>
               <p>- Vége az egész komédiának.</p>
               <p>- És akkor ismét mi fogunk nevetni.</p>
               <p>- Hahaha!</p>
               <p>Nevettek is már előre.</p>
               <p>És Editnek nem volt szabad elárulni egy arcvonásával sem, hogy mindezt hallja,
                  érzi, végigirtózza! Nyugvó arcvonásainak az álmot kellett hazudni; a restség és
                  mámor érzéki álmát.</p>
               <p>És még azután végig kellett hallgatnia, mit suttog ez a három asszony a holnap
                  eljövendőkről. - Hadműveleti terveket, mikben százan, ezren fognak elvérezni;
                  mosollyal várt, megölelt, megcsókolt jó barátok; mikben zászlók fognak porba
                  tiportatni, megénekelt, megkoszorúzott, saját gyöngéd kezeikkel hímzett zászlók.
                  Hogyan lesznek a mészárszékre hurcolva, hogyan elárulva, elfogatva, láncnak adva a
                  még ma hősöknek, jó barátoknak, testvéreknek gúnyolt férfiak; és mindez asszonyi
                  hidegvérrel, úri nyugalommal.</p>
               <p>És a leánynak nem volt szabad elárulnia rettegését. Lelkének minden ereje küzdött
                  testének minden idegével, hogy azok egyszerre el ne kezdjenek reszketni, hogy
                  tagjait ki ne törje a láz, hogy fogai össze ne vacogjanak, mint mikor a gyermek a
                  tűzharang kongását meghallja.</p>
               <p>Végre itt volt az idő az elmenetelre.</p>
               <p>Edit érzé, hogy egy hideg kéz mint hideg kígyó nyúl arcához. Nem volt szabad
                  felriadnia.</p>
               <p>Hadd rángassák, hadd költögessék, míg nagy nehezen lelket vernek belé. Azután hadd
                  dőljön az álmos gyermek ámolyogva, ásítozva soror Remigia keblére, ki őt támogatva
                  vezeti le a lépcsőn a hintóig.</p>
               <p>Antoinette asszony egész odáig lekísérte őket.</p>
               <p>- Nincsen férfi a háznál, ki a kaput betegye - mondta a bárónő. - Minden férfi a
                  torlaszok előtt áll, saját kapusunk és inasunk is. Egészen magunkra vagyunk. Ha a
                  vén kocsis sánta és süket nem volna, őt is elvitték volna.</p>
               <p>Pedig csak azért kísérte le őket a hintóig, hogy saját szemeivel meggyőződjék
                  róla, hogy Editet soror Remigia viszi magával.</p>
               <p>Hátha mégis? A gyanú nem alszik soha.</p>
               <p>Mikor aztán ott ült már Edit a hintó egyik szegletében, s rögtön álomnak hajtá
                  fejét, akkor megnyugodott felőle Antoinette, s visszatért szobáiba.</p>
               <p>A nehézkes családi hintó csak lassan döcöghetett a sötét utcákon, a helyenkint
                  föltépett kövezeten; talán a kocsis maga is bóbiskolt.</p>
               <p>Amint aztán a sötétre kiértek, akkor egyszerre felnyitá szemeit Edit.</p>
               <p>Mit nézett? Mit látott? Hova gondolt?</p>
               <p>Csak egy dologra gondolt.</p>
               <p>Elfutni!</p>
               <p>Elfutni, ha ezer ördög őrizné is ezt a kocsiajtót, s ahány halottja van e napnak,
                  annak a kísértő lelke mind ott járna is e világtalan utcákon.</p>
               <p>Neszelni kezdett útitársnéjára.</p>
               <p>Az már aludt.</p>
               <p>Nem Edit szemei azok, amik álomra ragadnak a bőséges estebéd után, hanem
                  felügyelőnéjeé.</p>
               <p>Soror Remigia horkolt, mire a belvárosból a glacis-ra kiértek. A chartreuse
                  megtette kötelességét.</p>
               <p>Alig vette ezt észre a leány, midőn szép csendesen felnyitotta a hintó ajtaját, s
                  egy szökéssel kinn termett belőle.</p>
               <p>A kocsis felől ugyan megtehette azt; az nagyothall, és talán bóbiskol is.</p>
               <p>S azzal sebesen, ahogy szenvedélye vitte, futott vissza a glacis fasorai közül a
                  városba.</p>
               <p>Csak ott, ahol a legelső sötét utcába beért, tekintett vissza háta mögé, s látta a
                  távolban, hogy mászik tovább az a magányos lámpa, mit nagynénje hintaja visz
                  magával a sötét éjben; mint vándor szentjánosbogár.</p>
               <p>Csak a csípős éji levegő fel ne költené az apácát!</p>
               <p>Különben futhatnak már utána.</p>
               <p>Sietve fordult be az utcába, s nekiindult a néma, fekete éjszakának.</p>
               <p>Sötétben, éjféltájon, egy kivilágítatlan óriási városban, egy szűz, egy gyermek,
                  senkitől sem védve, senkitől sem vezetve, megindul keresni egy utcát, egy házat,
                  ahol sohasem volt, és abban egy asszonyt, akit sohasem látott.</p>
               <p>Csak a véghetetlen szerelem, mely egy ilyen gyermekszívben istenné tud nőni,
                  adhatott neki erőt ilyen gondolathoz.</p>
               <p>Merre induljon? A sötétben még tájékoznia is kellett magát.</p>
               <p>Az óriás Szent István-torony szolgált útmutatójául.</p>
               <p>A Singerstrasse annak a túlsó oldalán van. Tehát e templomot kell elérnie. Talán
                  ott lel valami becsületes, jó szívet, ki őt útbaigazítja tovább.</p>
               <p>Most már remeghetett kedvére minden tagja, szívének minden idegecskéje. Most már
                  nem látta senki.</p>
               <p>Reszketve a láztul, égve a sietségtül, futott a gyermek azokon az utcákon végig,
                  amik a nagy gót torony irányába vezettek. Süketnéma utcák. Mintha a föld alatt
                  járna, a mese labirintjában. A belváros szűk utcáiban, a sokemeletű házsorok
                  között kétszerte sötétebb az éj. Szándékosan elmulasztottak ma minden világítást,
                  hogy az ostromzároló ellennek ne legyen célpontja sehol.</p>
               <p>Ami a városban élni mer, az kinn van a kapuknál, a vonalokon; ami élni retteg, az
                  elbújt boltozatos menedékekbe, amikről még most azt hiszik, hogy a bomba nem
                  törheti keresztül. Az utca üres.</p>
               <p>Még saját léptei hangját sem hallja a leány, oly nesztelenül fut. Fél, irtózik az
                  éjtől, a magánytól; de e félelem fölött uralkodik még, mint lázbeteg álomlátásai
                  felett a paroxizmus, a kedvesét fenyegető veszély s az abban fogamzott hagymázos
                  vakmerőség. Ahogy azok a lázbetegek szoktak ágyaikból kiugrani, ablakon keresztül
                  menekülni, hegyes kavicsokon mezítláb elfutni, folyamnak rohanni, erős embereket
                  megtámadni - féltükben, iszonyatukban.</p>
               <p>Csak egyszer-egyszer állt meg, mikor az óra ütött. Két óraütést hallott már
                  bolyongásai alatt. Tehát félórája már, hogy fut, pedig Bécs belvárosa félóra alatt
                  egyik végitől a másikig megjárható; kivált annak, aki rohan. Tehát el kellett
                  tévelyednie.</p>
               <p>Valahogy kijutott egy utcakereszttérbe.</p>
               <p>Ismét megtalálta az István-tornyot, most már jobbra maradt az el mellette.</p>
               <p>Mégsem tévedt el.</p>
               <p>A Singerstrassénak ez irányban kell lenni. De hogy lásson meg most egy utcanevet,
                  egy házszámot, mikor ily vak sötétség van körös-körül?</p>
               <p>Egy utcaszegleten megállt, ott a szegletkőre leült. Ki volt fáradva.</p>
               <p>És harmadszor is hallotta az István-torony óraütésének méltóságos hangját. A
                  tizenkét órát ütötte.</p>
               <p>S amint az óraütés elhangzott, ismét emelkedett, vérvilágot sziporkálva a jelző
                  röppentyű a toronyból, ismét odarajzolta a fekete égre a világító kérdőjelet; ki
                  tudja, mely távol levő jó barát válaszát kérdezve azzal?</p>
               <p>Edit e röppentyű fényénél mohó sietséggel kereste a ház szögletén levő
                  fölírást.</p>
               <p>Szívét villanyos öröm járta át. Éppen a feje fölött voltak az érc lapidár betűk:
                  “Singerstrasse”.</p>
               <p>A bizalom visszatért szívébe. Őrangyal fogta a kezét, az vezette őt idáig. Ez édes
                  hit egészen megnyugtatá. Ez nem vak szerencse, ez gondviselés! Ha a kezdet ilyen
                  jó, akkor a végének is jónak kell lenni.</p>
               <p>Most már kezében volt a tájékozás fonala. A röppentyű szétrobbant, s ismét
                  feketének hagyta az éjt, hanem Edit tudta már, hogy ha ez a ház, amelynek
                  szögletén ő áll, az 1-es szám, akkor az innenső sor házai a páratlan számok. Csak
                  a kapukat kell megszámlálnia, hogy a 17-ik számra ráakadjon.</p>
               <p>Folytatta keresését a sötétben.</p>
               <p>Úgy tetszett szemeinek, mintha a röppentyű kialvása után még sokkal sötétebb volna
                  az éj. Csak tapogatózva haladhatott, mint a vak.</p>
               <p>Minden ajtót kezével kellett megtapintania, hogy a kapukat össze ne tévessze a
                  boltok portáléival. Így haladt, a házakat számlálva, előre. Tizenhárom. - Tizenöt.
                  - Most jön a tizenhetedik kapu.</p>
               <p>- Ki az?! - sikolta fel egyszerre rémülten, midőn a tizenhetediknek számlált kapu
                  mélyedésében egy élőlénybe ütközött, s a rémület vad erejével ragadta meg azt
                  mindkét kezével.</p>
               <p>- Jézus Mária, Szent Anna! - kiáltott fel viszont a maga részéről amaz élőlény. -
                  Ez egy őrült.</p>
               <p>Az egy vénasszony volt, kibe Edit belebotlott.</p>
               <p>- Nem, nem, bocsánat! - lihegé a leány, a nő ruháját eleresztve. - De úgy
                  megijedtem öntül.</p>
               <p>- Én még jobban magátul. Mit akar itt, mamzel?</p>
               <p>- A tizenhetedik számú házat keresem.</p>
               <p>- Úgy? Mit akar abban a házban?</p>
               <p>- Csak énnekem azt meg kell találnom.</p>
               <p>- Kivel van ott dolga? Ilyen késő éjszaka, mamzel.</p>
               <p>- Egy asszonnyal.</p>
               <p>- Egy asszonnyal? Micsoda asszonnyal?</p>
               <p>- Egy zöldségárusnével, ki egy másik kufárnővel érkezett ide ma este.</p>
               <p>- Vajon mi dolga van velük? Ha megmondja, odavezetem.</p>
               <p>- Ó, ne kérdezősködjék tőlem, néne; ha hisz ön Istenben, higgye el nekem, hogy egy
                  ember életéről, nem, két ember életéről - ó, Istenem -, igen sok életről, halálról
                  van szó! Ha tudja, hol ez a ház, vezessen oda.</p>
               <p>- Ez a ház itt van a hátam mögött - mondta a vénasszony -, ha be akar jönni velem
                  a mamzel.</p>
               <p>Edit nem gondolkozott a válaszon.</p>
               <p>- Bocsáttassuk be magunkat.</p>
               <p>- Nálam a kapukulcs - szólt az asszony, s felnyitá a keskeny ajtót, s maga elé
                  bocsátva a leányt, ismét bezárta azt mögöttük.</p>
               <p>Csak most kezdett eszmélni Edit, hogy mit tett. Egy idegen, ismeretlen házban, egy
                  elhagyott éjféli órában kényre-kegyre átadta magát egy soha nem látott
                  idegennek.</p>
               <p>A szűk folyosó végén lobogtatott a szél egy földre tett mécsest. A kövér, piros
                  képű vénasszony felvette a mécsest, s végigmustrálta annak világánál a jövevény
                  leányt, s azután elbámulva rebegé, annak ismeretes öltözetét szemlélve:</p>
               <p>- Szent atyám, ez egy apácanövendék!</p>
               <p>Edit egész alakján, felmagasztalt arcvonásaiban valami dicsfény derengett e
                  pillanatban, ami ösztönszerű tiszteletre kényszeríté az ismeretlen asszonyt. Egy
                  mártír, egy szentkép állt előtte.</p>
               <p>- Tehát a zöldségárusnővel akar ön beszélni, kisasszony?</p>
               <p>- Nem ővele, hanem azzal a nővel, aki vendégül jött hozzá.</p>
               <p>- Tud valamit errül a nőrül?</p>
               <p>- Mindent.</p>
               <p>- Tudja-e, hogy az életével játszik, amikor ezt mondja?</p>
               <p>- Tudom.</p>
               <p>- No, hát jöjjön utánam.</p>
               <p>A némber megindult a lobogó mécsessel előre. A szűk folyosórul egy még szűkebb
                  pincetorkolathoz vezette a leányt, s azt mondta neki, hogy mármost menjen ő
                  előre.</p>
               <p>Edit nem tétovázott. Megindult a pince falépcsőin, a nyirkos falhoz támaszkodva
                  kezével, és eszébe jutott, hogy ha amaz őrangyal, ki idáig elvezette, most be nem
                  takarná fényes, bűbájos palástjával, akkor most ez ismeretlen, föld alatti, szűk
                  odúban mindazon név nélküli borzalomnak prédául eshetnék, amit bűn kigondolni
                  képes. Ez a nő és talán mások, ki tudja, kik laknak itt, azt tehetnék vele itten,
                  amit akarnak; meg is ölhetnék, el is temethetnék itten; sohasem tudná meg
                  senki.</p>
               <p>Azért csak csendesen haladt a lépcsőn lefelé. Az a némber fogta az egyik karját,
                  csontos erős markával; talán azért, hogy vezesse - talán, hogy ne botoljék?</p>
               <p>A lépcsőkön leérve egy dohszagú gádorba jutottak.</p>
               <p>- Jobbra! - súgá a vénasszony.</p>
               <p>Edit engedte magát előretolatni a háromszor is eltérő gádor tekervényes menetein,
                  míg végre egy kívül belakatolt, rozzant faajtóhoz értek, melynek hasadékán
                  keresztül gyertyavilág szüremlett elő, dacára annak, hogy az ajtó kívülről be volt
                  zárolva.</p>
               <p>A nő felnyitá, és levette a pántrul a lakatot.</p>
               <p>- Ide megyünk be, kisasszony.</p>
               <p>De már az ajtónyitás előtt megtudta Edit, hogy itt jó helyen jár. Az ajtóhasadékon
                  fülledt zöldségillat szivárgott keresztül. Könnyebbülten lélegzett fel. Az a
                  sárgarépa, zeller sem hitte volna, hogy bűzét ambróziaillatként üdvözöljék
                  valaha.</p>
               <p>Ez a zöldségárusné raktára.</p>
               <p>- Vigyázzon, még egy lépcső van lefelé! - figyelmezteté a kufárnő a leányt; amint
                  az belépett, ismét betette mögötte az ajtót, s maga kívül maradt.</p>
               <p>Edit egy boltozatos üregben találta magát, melynek szögletei burgonyával, répával,
                  falai hagymakötegekkel voltak borítva.</p>
               <p>A pinceodú közepén volt két szalmaszék; az egyiken égett egy faggyúgyertya,
                  gombának eredt kanóccal; a másikon pedig ült egy asszony, népies öltözetben, minőt
                  a városi kofák viselnek.</p>
               <p>A nő csendesen tekinte fel a belépő leányra. Ez az arc nem szokta elárulni
                  meglepetéseit. Ennek nem parancsolnak úrrá lett idegek.</p>
               <p>A leány pedig hevesen odarohant a nőhöz, s térdre esve előtte, megragadá annak
                  kezét, s rémülettől tágult szemeivel előre hirdeté, mit ajka sietve mondott:</p>
               <p>- Baradlayné asszony! Önnek a fiát meg akarják ölni!</p>
               <p>A nő összerándult, de elfojtá ajkán a sikoltást. Pedig a szívén ment e szó
                  keresztül.</p>
               <p>- Richárdot? - rebegé önfeledten.</p>
               <p>- Igen, igen - szólt sietve a leány -, Richárdot, az ön Richárdját. Ó, asszonyom,
                  szabadítsa őt meg!</p>
               <p>És erőszakosan fonta át karjaival a hölgy térdeit.</p>
               <p>A hölgy vizsgálódva tekinte a leány arcába.</p>
               <p>- Te Edit vagy?</p>
               <p>A leány édes bámulattal tekinte föl rá.</p>
               <p>- Hallotta ön már e nevet?</p>
               <p>- Fiam leveléből ismerem azt. Arcodból, szavadból olvasom, hogy te nem lehetsz
                  más, mint Richárd arája.</p>
               <p>- Ó, asszonyom, a sír arája vagyok én, a kripták és templomfalak jegyese. Tudom
                  jól, előttem beszélték, hogy vőlegényemnek meg kell halnia. Meg kell neki halni
                  irtóztató, soha ki nem engesztelhető halállal; vesztőhelyen vagy orgyilkos által.
                  Azért rohantam önhöz. Ön anyja néki. Válasszon számára valami szebb halált.</p>
               <p>- De honnan tudod te mindezt? Hogy én itt vagyok? Hogy én ki vagyok? Hogy
                  Richárdot mi vész fenyegeti?</p>
               <p>- Elmondom önnek. Ön el van árulva. Legjobb szövetségesei, bohó, gondatlan ifjak
                  elmondták titkát ravasz úrhölgyeknek, kik szerelmest játszanak, szabadsághősnéket
                  játszanak; pedig a megölő ellenfél megbízottai. Azok elmondták előttem, hogy önt
                  és fiát hogyan fogják már holnap elárulni; ha beszél ön Richárddal, akkor őt
                  elfogják és kivégzik feljebbvalói; ha nem beszélhet vele, akkor alattvalói
                  orgyilkolják le. Miért mondták ezt el előttem? Azért, hogy összetörjék lelkemet.
                  Ó, mit tudom én, miért akarnak engemet összezúzni, megbolondítani!</p>
               <p>A leány zokogott, de csak egy percig; akkor ismét egész delejes virgoncsága
                  visszatért.</p>
               <p>- De csalódtak bennem. Azt hitték, hogy már össze vagyok morzsolva, hogy már
                  halott vagyok; de én kicsúsztam kezeik közül; megszöktem, elrohantam,
                  keresztülfutottam a városon; sötét volt, mégis idetaláltam, mert védett az Isten,
                  velem volt, idevezetett. Még tovább is fog vezetni!</p>
               <p>Annyi igaz felmagasztaltság volt az ifjú leány indulat szülte szavaiban, hogy a
                  delnő néma elragadtatással fonta karjait vállai körül, és gyönyörködve nézett
                  arcába.</p>
               <p>Aki Richárdot ennyire tudja szeretni!</p>
               <p>- Térj magadhoz, gyermekem, s aztán beszéljünk nyugodtan. Látod, én nyugodt
                  vagyok. Tehát azt mondták előtted, hogy holnap reggel leszünk elárulva?</p>
               <p>- Bizonyosan tudom.</p>
               <p>- Akkor még fél éjszakánk van őket megelőzni.</p>
               <p>- Ön el fog menni a fiához?</p>
               <p>- Azonnal.</p>
               <p>A leány könyörögve tette össze kezeit.</p>
               <p>- Vigyen el magával engem is!</p>
               <p>A nő egy percig tanakodott magában.</p>
               <p>- Jó lesz. Jöjj te is velünk!</p>
               <p>A leány most már kezeivel tapsolt örömében. Olyan gyermek volt.</p>
               <p>- Gondold meg, hogy életünkkel játszunk.</p>
               <p>- Ó, hiszen annak örülök!</p>
               <p>- Neked is pórruhába kell öltöznöd, hogy velünk jöhess.</p>
               <p>Baradlayné beszólította a künn álló kufárnőt:</p>
               <p>- Frau Bábi. Nekünk rögtön indulnunk kell.</p>
               <p>- Úgy is jó - mondá a vénasszony.</p>
               <p>- Ez a leány is velünk jön.</p>
               <p>- Ez is? Akkor hát ennek is kosztüm kell?</p>
               <p>- Van készen?</p>
               <p>- Mindenféle termet számára.</p>
               <p>Frau Bábi egy ócska láda tetejét felnyitva, talált abban fiatal leányok számára
                  való öltözéket. Volt ott több is.</p>
               <p>- Hanem mármost, Frau Bábi, a gardróbot jó lesz összepakolni és máshová
                  elszállítani, mert a szállásunkat többen tudják, mint szükséges.</p>
               <p>- Magam is azt gondolom.</p>
               <p>A kofaöltözetet Frau Bábi csak a növendékjelmez fölé adta fel Editre; derekát
                  keresztülkötötte kockás gyapotkendővel, a fejére pedig föltett egyet azokból a
                  kofadivat szalmakalapokból, amik a profilból csak az orr hegyét engedik
                  láttatni.</p>
               <p>- Tökéletes kicsi kofa. Nomármost még egy puttony is jön a hátára. Ugye, még
                  ilyent sem viselt? No ne féljen, majd egy könnyű puttonyt választok ki, ami csak
                  vesszőbül meg vászonbul van, és abba csak zsemlyét rakunk, hogy könnyű teher
                  legyen. Mi ketten elbírjuk a krumplit és hagymát is.</p>
               <p>Edit egész tréfát talált ebben. Felvette a hátára a puttonyt, tele zsemlyével.</p>
               <p>- Hja bizony, galambom, ha a katonák közt akarunk megfordulni, eleséget kell
                  magunkkal vinnünk, különben azt hiszik, hogy valami rossz járatban vagyunk.</p>
               <p>Azzal fölsegíté a másik puttonyt a nagyságos asszony hátára, a legnehezebbet
                  felvette ő maga.</p>
               <p>- És mármost tudjuk-e, hogy melyikünket hogyan hínak? Én vagyok a nagyságos
                  asszonynak a Frau Bábi, a kisasszonynak vagyok Fra Mám. A kisasszony nekem és a
                  nagyságos asszonynak: tu Léni. A nagyságos asszony pedig a kisasszonynak: Frau
                  Kodl. A nagyságos asszony pedig nekem Frau Midi. No, hát hogyan lesz?</p>
               <p>Ki-ki elmondta sorba a másik megszólítását. Még tréfa is volt e
                  szereptanulásban.</p>
               <p>- Aztán csak kreuzfidél mind a hárman. Nem szabad félni! Mikor legjobban fél
                  valaki, akkor kell legvígabbnak lenni. Azután mentül “gmoán”-abb nyelven
                  beszéljünk. És csak mindig kreuzfidél, ahogy én. Csak engem kell utánozni.
                  Különben ördöge legyen annak a katonának, ha én a lerehenfeldi káposztáskerteken
                  át ott nem szököm ki az ostromvonalukon, ahol akarok. No, hát csak mindig
                  kreuzfidél!</p>
               <p>Edit megígérte, hogy úgy lesz; hanem azután amint kiértek a sötét utcára, ismét
                  elkezdett remegni. Frau Bábi, ki kezében tartotta a kezét, hiába mondott neki
                  bécsi bonmot-kat, tréfás adomákat, nem tudta felvidítani.</p>
               <p>- Jaj, Léni! Ha te így fogsz reszketni, akkor jobb lesz, ha itthon maradsz. Hiszen
                  így elárulsz bennünket, hogy mi járatban vagyunk. Szedd össze magadat, Léni!
                  Legyen olyan jó parasztos kedved. Léni, te Léni!</p>
               <p>Edit ígérte, hogy össze fogja magát szedni, de csak nem bírta a parasztos kedvét
                  megtalálni.</p>
               <p>Frau Bábi most egy olyan utcán vezette őket végig, amire Edit a sötétben is
                  ráismert. A Plankenhorst-ház is ebben az utcában van.</p>
               <p>Itt még jobban elővette Editet a reszketés.</p>
               <p>Amint a Plankenhorst-ház elé értek, Edit felnézett az ablakokba. Két ablakból
                  világ derengett. Ott vannak nénjeinek hálószobái, mikben az éji lámpa világít.</p>
               <p>- De hát mi lelt, hogy úgy reszketsz? - kérdezte Frau Bábi a leánytól. - Úgy
                  reszketsz, mint egy érzékeny kisasszony, Léni.</p>
               <p>- Majd mindjárt nem reszketek én, Frau Mám, csak adjon ide a puttonyból két
                  krumplit; jó nagyot.</p>
               <p>- Mi az ördögnek neked az a két krumpli?</p>
               <p>- Majd mindjárt megmondom.</p>
               <p>És azzal fogta, az egyik krumplit az egyik ablakon, a másikat a másikon zuhé, be!
                  Csak úgy csörömpöltek az üvegtáblák.</p>
               <p>Azzal aztán vesd el magad, szaladt egész az utca végéig. Persze hogy a másik két
                  nőnek is szaladni kellett vele együtt e merénylet után. Alig bírták utolérni.</p>
               <p>- De mi az ördögöt csináltál, Léni? - pörölt rá a fogadott Fra Mám. - Elment az
                  eszed, hogy ablakokat hajigálsz be, s így megszalajtasz engem is meg a Fra Kodlt
                  is? Tu nárische Krédl!</p>
               <p>Edit azonban megfogta Baradlayné kezét, lihegő kebellel mondá:</p>
               <p>- Ott lakik a két gonosz szívű nagynéném, akik okai annak, hogy most az utcán
                  járok. Hej, hogy ugrottak ki az ágyaikból! Hej, hogy találgatják most, ki kívánt
                  nekik nyugodalmas jóéjszakát! Hahaha!</p>
               <p>Baradlayné ahelyett hogy megszidta volna a leányt, megszorította a kezét. Ő értett
                  mindent. Csodálatos egy gyermek ez!</p>
               <p>- No, Fra Mám! - mondta Edit, amint más utcába értek. Megtaláltam már a
                  parasztkedvemet! Akarja-e, hogy danoljak?</p>
               <p>Nem is várta rá a feleletet, hanem rákezdte tiszta, szép, csengő hangon énekelni a
                  néprománcból:</p>
               <p>
                  <hi>Und ewig kennt das Vaterland und nennt, Die letzten zehn vom
                     vierten Regiment. Lia lia lia la!</hi>
               </p>
               <p>Még jódlírozott is hozzá, mint akármely kofának a leánya.</p>
               <p>Hogy még sötétebb legyen az ég, az eső is elkezdett permetezni.</p>
               <p>- Ejnye, ezt már elengedtem volna holnapra - dünnyögé aggályosan Frau Bábi.</p>
               <p>- Nem ázunk el! - biztatá vidáman Edit. - Ez az eső még jobban eltakar bennünket,
                  Fra Mám.</p>
               <p>- No, csak te ne szólj bele mindenbe, Léni! Nem kell nekem semmi takaró, hogy
                  látatlan legyek. Hanem mármost iparkodjunk, míg jobban elő nem kap.</p>
               <p>Még jobban siettek. A kufárnő egy-egy percre megállt, megkérdeni az úri
                  asszonyságtól, ha nincsen-e kifáradva. Az nem szólt, csak inte, hogy menjenek
                  tovább. E napon legalább négy mérföldet gyalogolt már nehéz teherrel a hátán.</p>
               <p>Csodálatos az, amit egy nő megbír! - Egy nő, aki anya - egy anya, aki szeret. -
                  Fiát, hazáját.</p>
               <p>Editet nem kellett kérdezni, hogy nem fáradt-e el. Ő járt legelöl, s táncolt a
                  vállán vitt puttonnyal.</p>
               <p>Kétórát vertek a harangok a város tornyaiban, mikor az álcázott nők a
                  Kaiserstrasséra kijutottak.</p>
               <p>A lerehenfeldi főutca torlaszánál nem volt senki, még őr sem.</p>
               <p>Az ostromlottak tervszerűen hagyták azt látszólag őrizetlenül. Azon a vonalon az
                  ostromló sereg csekély számú lovassága tanyázott, a többi Schwechat alatt volt;
                  lovasság nem ostromol torlaszokat. Azonban a torlaszok melletti házak tömve voltak
                  lövészekkel, kik nesztelenül rejtőzködtek ottan, a kirohanás esélyére
                  tartogattatva.</p>
               <p>A nők az ostromlottak miatt kiosonhattak az eltorlaszolt utcákon.</p>
               <p>Nagyobb mesterség volt azonban az ostromzárolók vonalán átjutni a temetőig.</p>
               <p>Akik azokban a napokban ismerték Bécset, emlékezni fognak rá, hogy az auf der
                  Schmelz és Hernals között volt még akkor egy nyílt árok, a hegyi záporvíz
                  felfogására, elején faragott kövekből, odább palánkokból készült oldalfalakkal.
                  Nem kellemes hely, de jó mély annak, aki nem akarja, hogy meglássák.</p>
               <p>Rendes, polgári nyugalmú időkben félelmes lehet éjszaka végigbotorkázni a mély
                  árokban, csak a kétségbeesett tolvaj, a gyermekgyilkos némber s a gazdátlan eb
                  kereskedik ottan.</p>
               <p>Hanem a zivataros idő tisztára sepri az ilyen szemétvermeket.</p>
               <p>Most nincs se tolvaj, se gyilkos; háború van.</p>
               <p>A kufárnő vezette útitársnőit a mély árok hosszában, melynek fenekét buja fű verte
                  fel; hónapok óta nem járt itt eső.</p>
               <p>Egy helyen, ahol az oldalfal be volt omolva, elébb felkapaszkodott maga a kufárnő,
                  óvatosan széttekintett, s azután suttogva monda:</p>
               <p>- Helyben vagyunk.</p>
               <p>Legelébb is feladogattatta magának a puttonyokat.</p>
               <p>- Ezeket most hagyjuk itten. Elég lesz a magamé. Ott tanyáznak a huszárok.</p>
               <p>Kétszáz lépésnyi távolban az ároktól látszott két huszár alakja, az őrtűztől
                  megvilágítva. Távolabb még öt-hat őrtűz égett egy csoportban; ott volt a temető, a
                  csapat tanyája.</p>
               <p>- Nem csalódtunk. Most már, Frau Midi, előre! Rám nincs ott szükség.</p>
               <p>Baradlayné Edit kezét megfogva, egyenesen az őrtűz felé tartott.</p>
               <p>Az őrszem látta őket közeledni, de nem kiáltott rájuk. Egészen közelébe hagyta
                  jönni. Csak akkor szólalt meg az egyik lóhátrul halk, mély hangon:</p>
               <p>- Ki vagy? Megállj!</p>
               <p>- Jó barát! - felelt Baradlayné.</p>
               <p>- Jelszót!</p>
               <p>- “Nyergelj, fordulj!”</p>
               <p>Erre a kérdező leugrott lovárul, odament a pórruhás nőhöz, s meghajtva előtte a
                  térdét, tiszteletteljes gyöngédséggel csókolá meg annak kezét anélkül, hogy
                  kezével érintené.</p>
               <p>- Kegyedet vártuk, asszonyom!</p>
               <p>- Rám ismertél, Pál, jó öreg?</p>
               <p>- Hála istennek, csak hogy itt van!</p>
               <p>- Hol a fiam?</p>
               <p>- Egyszeribe odavezetem. Hát ez a drága szép cseléd? - kérdé Editre mutatva.</p>
               <p>- Ez is velem jön.</p>
               <p>- Értem.</p>
               <p>A vén huszár odaadta kantárszárát bajtársa kezébe, s gyalog vezette a temető felé
                  a két hölgyet.</p>
               <p>Egy kis fehér ház - a temetőőr lakása máskor - volt ezúttal Richárd haditanyája.
                  Abban foglalt el egy kis szobát, melynek ablaka a város felé nyílt.</p>
               <p>Éppen az éjjeli cirkálásból tért haza; zárt ajtóját felnyitá kulcsával, a gyertyát
                  meggyújtá az asztalon, s azzal bosszúsan ütött öklével az asztalra.</p>
               <p>- Már megint itt vannak?</p>
               <p>Mik voltak ott?</p>
               <p>Ott vannak szépen kiterítve az asztalán a legújabb pesti hírlapok. És azokban
                  egyes cikkek veres irallal aláhúzva.</p>
               <p>“Tűzbe velük!”</p>
               <p>De mégsem tudta őket tűzbe vetni anélkül, hogy elolvassa.</p>
               <p>És azután, mikor elkezdte olvasni, akkor meg éppen nem tudta őket a tűzbe vetni.
                  Ki tudja, hátha meg sem égnének abban? Ki tudja, hátha a hamuból is
                  föltámadnának?</p>
               <p>Odakönyökölt az asztalra, s borús homlokát tenyerébe fektetve, ismét és ismét
                  elolvasá a jelzett sorokat, és homloka még borultabb lett utána.</p>
               <p>- Nem igaz! Nem lehet ez igaz! - kiálta fel önmagával küzdve. - Ámítanak, hazudnak
                  mind! Lehetetlen ilyennek történni a nap alatt!</p>
               <p>Valaki jön. Sietve markába gyűri az olvasmányokat.</p>
               <p>Pál úr lép be.</p>
               <p>Richárd haragosan förmed reá:</p>
               <p>- Ki lopta nekem ide megint ezeket az infámis hírlapokat az asztalomra?!</p>
               <p>Pál úr sarkából kiforgathatlan kedéllyel felel:</p>
               <p>- Hogy valaki<hi>től el</hi>lopjanak valamit, azt értem. De hogy
                     valaki<hi>nek oda</hi>lopjanak valamit, ez nekem új szó.</p>
               <p>- Zárt ajtómon keresztül idecsempésznek az asztalomra mindennap egy csomó
                  hírlapot! Ki teszi azt?</p>
               <p>- Hát én azt sem tudom, hogy mi az a hírlap! Hisz én nem tudok olvasni.</p>
               <p>- Hazudsz! Gazember! Talán nem tudom, hogy három hónap óta olvasni tanulsz vén
                  bolond létedre? Ki tanított olvasni?</p>
               <p>- Ne tessék keresni! Éppen tegnap halt meg. A trombitás. Kicsapott diák volt
                  szegény; régen a halál kutyái ugattak belőle. Azt mondtam neki: “Ne vidd el,
                  pajtás, a tudományodat a másvilágra, hagyj belőle nekem is egy kicsit!”</p>
               <p>- S minek tanultál te olvasni? - vallatá őt szigorral a kapitány.</p>
               <p>A vén közvitéz megmeresztette a nyakát, s keményen odafelelt:</p>
               <p>- Könnyen tudnék erre a kérdésre valami mást mondani, mint ami tiszta igazság, ha
                  hazudni akarnék; mondhatnám, hogy szeretnék már egyszer altiszt lenni, azért
                  tanultam olvasni. De nem mondom. Hanem megmondom, hogy azért tanultam vénségemre
                  olvasni, hogy megtudjam, mik történnek odahaza.</p>
               <p>- Tehát te is olvasod ezeket itt? Honnan kapjátok ti ezeket?</p>
               <p>- Hagyjuk ezt máskorra. Reportom van. Két asszonyember akar beszélni a kapitány
                  úrral.</p>
               <p>- Asszonyok? Hogy kerültek ide? Honnan jöttek?</p>
               <p>- A város felül jöttek.</p>
               <p>- Hogy eresztette őket át az őrszem?</p>
               <p>- A jelszót mondták.</p>
               <p>- Ez megint hazugság. Ebben az órában cseréltem a tábori jelszót; azt még a
                  városban nem tudhatta meg senki. Azt még nem árulhatta el senki.</p>
               <p>Pál úr sötét, dacos flegmával mondá meg az igazat:</p>
               <p>- Más jelszóval jöttek be...</p>
               <p>- Más jelszóval? Hát van itt az én jelszavamon kívül még valakinek másnak is
                  jelszava? Hisz itt összeesküvés van! De közé fogok vágni. Azt a két nőt főbe
                  lövetem!</p>
               <p>Richárd dühös volt, a kardját verte a padlóhoz; Pál úr pedig olyan szelíden nézett
                  rá, mint valami jó kedélyű nagyapó mérgelődő kis unokájára.</p>
               <p>- Az egyik asszonyság a kapitány úrnak az édesanyja.</p>
               <p>Pál úrnak megvolt az az elégtétele, hogy rettenetes haragvó kapitányát a düh forró
                  lázából egyszerre az ijedelem merevületébe látta átfagyni. Az ifjú szemei
                  elbámultak, ajka nyitva maradt, keze úgy állt meg, ahogy azt, kardját felkapva, a
                  légbe emelte.</p>
               <p>Richárd azt hitte, hogy álmot lát, mikor azután a vén szolga felnyitá az ajtót, s
                  eléje tűnt az éj sötétéből először egy szelíd, szeretetteljes női arc, oly
                  tiszteletre méltó, oly hódolatgerjesztő; és utána egy másik, kinek tekintetében
                  gyermekszív, angyalszerelem sugárzik; mindkettő pórruhában, átázva, sárosan,
                  kimerülten...</p>
               <p>Amit Richárd nehány perc előtt olvasott azokból az elátkozott lapokból, a
                  megtagadott mese, a hihetetlen álomlátás, előtte állt. Egy élő pár azokból az
                  úrnőkből, kiket vérszomjú, vad csordák éjnek idején fáklyával, fejszével
                  megrohannak, kiknek férjeit, testvéreit szemeik előtt lemészárolják, s kiket
                  irgalmas pórnők álöltözetekben csoda módon megszöktetnek, s kik gyalog, sárosan,
                  rongyosan, mezítláb futnak tova égő házaik alul, ijesztő rémül jelenve meg más
                  vidékek ismerősei előtt - új ismeretlenekül.</p>
               <p>Ez a kép állt előtte.</p>
               <p>Odarohant anyjához szótlanul, és átölelte, megcsókolta arcát, kezeit. Mily ázott
                  volt öltözete! Mily hidegek arca, kezei! Nem is kérdezett tőle semmit.</p>
               <p>Editre pedig olyan félve tekintett. Mintha azt hinné, hogy ez nem az. Talán van
                  még más arc, mely az övéhez oly nagyon hasonlít! Hiszen elképzelhetetlen az,
                  hogyan lehessen ő e percben itt! Félt megtudni, ki ez.</p>
               <p>Nem szólt senki egy szót is, csak valami csendes hang hallatszott, amit úgy
                  neveznek, hogy zokogás. A minden beszédnél többet mondó hang.</p>
               <p>Richárd oly mondhatlan fájdalmat érzett szívében, mikor anyját így látta, így
                  ölelte, hogy nem volt ura magának többé, arccal odaveté magát az asztalra, hol ama
                  vészt hírlő lapok feküdtek, s keserűen nyögé:</p>
               <p>- Hát ez mind igaz?!</p>
               <p>Anyja belepillantott a lapokba.</p>
               <p>- Egy ezredrésze annak, ami igaz! - monda fiának. - Esküszöm neked arra a
                  szeretetre, amivel szívemben hordoztalak mindig.</p>
               <p>- Ne esküdjél, anyám! Az, hogy te most itt vagy, rettenetesebb bizonyítvány nekem
                  minden esküvésnél.</p>
               <p>És azzal elkezdte az asztalt ütni öklével.</p>
               <p>- És most nem parancsol nekem sem Isten, sem ember többé. Egyedül te parancsolsz,
                  anyám! Mit kívánsz tőlem?</p>
               <p>Baradlayné e szóra megfogta Edit kezét, s odavonta őt Richárdhoz.</p>
               <p>- Nézd, itt van az, aki nekem megmondta, hogy mit kívánok én tőled. Még ezelőtt
                  egy órával magam sem tudtam azt kimondani.</p>
               <p>- Edit! - suttogá Richárd elbámulva, s megtapogatá az eléje nyújtott kis kezet,
                  mely nedves volt az ázott pórköntöstül. Ez Edit keze, ez Edit arca. - De hogy
                  lehet ez? Hát mi jön még, amitől egészen megtébolyodjak?</p>
               <p>- Lélekcserélő idők járnak, fiam! - monda Baradlayné. Mindnyájan más emberek
                  lettünk. Minden kőnek szíve van most, és fáj. Azt akarták, hogy annak, aki
                  fegyvert visel, ne legyen. A szuronyerdőnek anyja van, akit úgy hívnak, hogy haza.
                  Hanem ez az örök anya néma, nem kiálthat! Tudták. Azt meg lehet ostorozni, meg
                  lehet gázolni, testét szétdarabolni; nem kiálthat: “Fiam, segíts!” - De nem
                  gondoltak arra, hogy minden egyes kardviselőnek van egy anyja otthon; és ha
                  kétszázezer anya elkezd jajt kiáltani, azt majd meghallja a nagy gyermek!
                  Kiáltottunk! A pórnő, az úrnő ment, írt, beszélt, ahol fia volt. És meghallották
                  szavunkat. És ez egy rettenetes parancsolat volt. Az anyák hazaparancsolták
                  fiaikat. És a fiúk hazajöttek. Csak te nem hallottál meg minket.</p>
               <p>- Hallgatlak, anyám. Minden szavadat őrzöm.</p>
               <p>- Nézd, itt van egy fiatal leány, apácanövendék. Ez meghallja, mint beszélik el
                  előtte titokban, hogyan akarják elveszteni kedvesét. Ravaszul, sátáni terv
                  szerint. Akár tesz, akár nem tesz. Ha tesz, a vesztőhelyen, ha nem tesz,
                  orgyilokkal. Már ki van ellene adva egyik részről a parancsolat, hogy elfogják;
                  másik részről már töltve ellene az orgyilkos fegyvere. És a fiatal leány nem
                  gondolkozik, mit tegyen. Nem sír, nem esik kétségbe. Vígságot tettet, megszökik
                  őreitől éjfélben: éj közepén nekifut a sötét éjszakának; fekete, koromsötét éjben
                  végigfutja a város kísértetes utcáit, hogy feltalálja kedvesének anyját, hogy
                  annak lábaihoz vesse magát, és így szóljon hozzá: “Asszony! Fiadat meg akarják
                  ölni, rettenetes, gyalázatos halállal! Siess! Keresd fel! Válassz számára <hi>valami szebb halált</hi>!”</p>
               <p>- Edit! - rebegé Richárd, s a leányka hideg kezét forró homlokához szorítá.</p>
               <p>- Én választottam, fiam.</p>
               <p>- Mondjad, anyám!</p>
               <p>- Van még mező, hol az ilyen fiak, ha megáldozták magukat, anyjuk nem sír utánuk,
                  csak édes könnyeket.</p>
               <p>- Mit tegyek?</p>
               <p>- Tanuld meg közkatonáidtól. A tábori jelszó, mellyel előőrseiden átjöttünk, ez
                  volt: “Nyergelj, fordulj!” Ha e jelszót kimondod, megtudod, merre mégy. Hogy
                  eljutsz-e oda? Az kardod dolga és az Istené!</p>
               <p>- Úgy lesz!</p>
               <p>Richárd az ajtóhoz lépett. Pál ott őrködött.</p>
               <p>- Eredj - szólt hozzá csendesen -, tudasd az altisztekkel az új tábori jelszót:
                  “Nyergelj, fordulj!”</p>
               <p>A vén huszár nem szólt semmit, hanem futott.</p>
               <p>- Az én kockám el van vetve - szólt Richárd visszatérve anyjához és kedveséhez. -
                  De hát tiveletek mi történik most?</p>
               <p>- Ki tudhatja azt? Mindennap él az Isten.</p>
               <p>- Ti most már nem mehettek vissza a városba. Azt holnap ostromolni fogják minden
                  oldalról. Ott vész lesz minden ponton. Én most már rögtön indulok, amíg sötét van;
                  a zápor segít a harcvonalból eltűnnöm. Nem jó volna-e velem jönnötök a
                  legközelebbi faluig, hol kocsit fogadhattok, s menekülhettek Magyarország felé?
                  Editet vidd magaddal, anyám.</p>
               <p>Mind a két hölgy tagadólag inte fejével.</p>
               <p>- Én, fiam, ismét visszamegyek a városba.</p>
               <p>- Anyám! Gondold meg, hogy holnap be lesz véve a város, s hogy te el vagy
                  árulva.</p>
               <p>- Nem gondolok semmire. Nekem még egy fiam van abban a városban, s én visszamegyek
                  érte; ha tűzbe-lángba lesz is borulva és ellenséggel megtöltve: mégis kihozom
                  onnan a fiamat, ott nem hagyom nekik!</p>
               <p>Richárd eltakarta kezével arcát.</p>
               <p>- Ó, anyám, milyen törpe vagyok én veled szemközt!</p>
               <p>És azután fájdalmasan tekinte Editre, mintha kérdené: “Hát veled mi történik,
                  szélbe dobott virágszál? Hová mégy? Kihez térsz? Milyen napokat vársz?”</p>
               <p>Edit megérté a néma kérdés fájdalmas beszédét, s megszólalt. Eddig csak
                  hallgatott.</p>
               <p>- Miattam legyen ön nyugton, Richárd. Önnek anyja visszakísér engem a kolostorig.
                  Én oda visszatérek. Ne aggódjék miattam. Megfenyítenek, de meg nem ölnek. És
                  azután jó helyen leszek ottan. Várni fogok önre. Várni fogom, míg ön egyszer
                  diadalkoszorúsan, győztesen eljön értem, s elvisz magához. Boldog leszek e
                  várakozásban. Ha pedig azt rendelte az ég, hogy ön nálamnál szebb menyasszonyt
                  talál, akit az udvarlói úgy hínak, hogy “szép halál”, akkor legalább tudni fogom,
                  mikor nap nap után a hideg kövön térdepelek, miért imádkozom.</p>
               <p>Baradlayné e szóknál gyöngéd erőszakkal odanyomta fia kebléhez a kedves gyermeket,
                  s míg azok egy fájó ölelkezésben szerelmük szentségére felesküdtek, az anya
                  reszkető kezét az égre emelve, kényszeríté Istent, hogy ha néz alá a magas égből,
                  ezt a fogadást látatlanul ne hagyja!</p>
               <p>Künn robogtak a sorakozó paripák.</p>
               <p>- Az idő letelt. Fiam, siess! - szólt Baradlayné.</p>
               <p>Richárd letörlé könnyeit, megölelte anyját; s azzal köpenyét nyakába kerítve,
                  kiment kedveseivel együtt a szabadba.</p>
               <p>Az eső folyvást hullott.</p>
               <p>A huszárszakasz rendben állt már a temetőárkon kívül.</p>
               <p>Richárd felkapott lovára, és csapatja elé lovagolt. Mikor a két nő elhaladt a
                  lovagok mellett, csendesen, de mind egyszerre, nem kiáltva, csak susogva egy
                  elfojtott “éljen” szóval üdvözölték a két nőalakot. Olyan volt az, mint a
                  szélfuvallat, mint az erdőzúgás, ez a halk “éljen” sóhajtás száz meg száz elfúlt
                  kebelből.</p>
               <p>“Nyergelj, fordulj!” - szólt a csendes jelszó; a csapat megindult. Meghalt a
                  trombitás, nem volt szüksége a csapatnak trombitaszóra. Eltűntek, mint egy tábor
                  kísértet.</p>
               <p>A két hölgyet pedig elvezeté Pál úr az őrtűzig, hol a kufárnő várt reájuk. Pál úr
                  a másik őrszemmel hajnalodottig ott fog maradni, hogy a cirkáló járat semmit észre
                  ne vegyen, s azután vágtatni fog a többiek után. Az eső egyre szakad.</p>
               <p>- Gondolnánk már a visszatérésre - mondta Frau Bábi nagyon kedvetlenül. - Ez az
                  eső nem jó nekünk. Azon az úton, amin jöttünk, nem mehetünk vissza; az árok azóta
                  megtelt vízzel.</p>
               <p>- Elővesszük azt a mesterségünket, amivel tegnap bejutottunk Bécsbe - vigasztalá
                  őt Baradlayné. - Egyenesen a bivouac közepébe megyünk, mint kufárnők, kik enni-,
                  innivalót árulnak.</p>
               <p>- Hiszen ami tegnap jó volt, az ma is jó; csakhogy tegnap magunk voltunk. Aztán
                  ilyen két tisztes asszonyság, mint mi ketten, már könnyen összevissza járhatja a
                  tábort. De most még ez is velünk van!</p>
               <p>Editre mutatott a kufárnő.</p>
               <p>- Rajtunk már nemigen kap senki, kivált ha jó mérges képet mutatunk; de ezen a
                  fiatal cseléden megakad az átkozott szeme. Nem azért mondom, mintha valami baj
                  történnék vele, ha belebódorodunk a láger közepébe; hanem attul félek, hogy
                  amilyen kényes és szokatlan az ilyen teremtés, ha valami pajkos fickó egyet csíp
                  rajta, vagy legyeskedni talál körülötte, elárulja magát, hogy ő kisasszony.</p>
               <p>- Ó, ne féltsen engem, Fra Mám! - biztatá őt a leány. Szolgálónak neveltek
                  engem!</p>
               <p>Itt eszébe jutott, hogy ismerkedett meg Richárddal.</p>
               <p>- No, hát csak okosan tégy, Léni lányom. Csak kreuzfidél! Csak recht gmoán!</p>
               <p>A puttonyaikat felvették. A csatorna fenekén most már nem lehetett haladni; a jobb
                  parton sem többé, mert az meredeken emelkedett föl. Egy gyaloghídon át kellett
                  menniök a túlsó partra, ott egy gyalogútra leltek. Frau Bábi azt állította, hogy
                  azon kell előrehaladniok; ő ismeri azt az utat, az a veteményeskertek közé vezet,
                  ahol ő már tudja azután a palánkokon keresztül a járást.</p>
               <p>Az eső is esett, sötét is volt. Három-négy óra közt járt az idő éjfél után.
                  Lehetetlen volt magukat tájékozniok, merre járnak. Az volt az egyedüli
                  útmutatójuk, hogy mikor jöttek, az eső hátba verte őket, most pedig szemközt
                  veri.</p>
               <p>Egyszer aztán hirtelen megállt az eső, felszakadtak a felhők, s a menekülő nők
                  akkor látták, hogy az ostromzárló sereg egyik fő táborhelyére jutottak.</p>
               <p>Jobbrul-balrul előttük lovaikon ülő vértesek fehér köpönyegei voltak kivehetők az
                  éjben.</p>
               <p>Visszafordulni késő volt.</p>
               <p>Alig húszlépésnyire előttük állt egy csárdává rögtönzött mezei lak. Abban jókedvű
                  lovas katonák ütöttek tanyát. A lak belsejében kintornaszó hangzott. Talán
                  táncoltak is?</p>
               <p>Egy csoport künn állt az ajtóban.</p>
               <p>Amint a három nőt megpillanták, egy csapat szilaj fickó eléjük szaladt, s
                  körülfogta őket.</p>
               <p>- Hóha, bolond, hóha! - kiálta a legelsőnek Frau Bábi. - Meg ne egyél! Nagyanyád
                  jön, krumplit hoz.</p>
               <p>A vitéz uraknak azonban már egyszer nagyon jó kedvük volt, s nem szomorodtak el a
                  vénasszony arcfintorulataitól, az ifjabbakat is közrekapták. Egy gonosz szem
                  észrevette, hogy azok között egy szép leány is van.</p>
               <p>- Gyertek be hozzánk, egyet táncolunk!</p>
               <p>Baradlayné odasúgott Editnek:</p>
               <p>- Most el vagyunk veszve.</p>
               <p>- Mi hagyján! - súgott vissza Edit. - De Richárd! Ez itt Palvicz Ottó ezrede. Ez
                  van kirendelve, hogy Richárd csapatját titokban ellenőrizze. Amint az eső megáll,
                  amint világosodni kezd, észre fogják venni, hogy Richárd osztálya eltűnt helyéről,
                  s üldözni fogják. Istenem! Valamit kell tennünk!</p>
               <p>Edit hirtelen félrelökte maga elől a házsártos legényt, ki ruhájánál fogva a
                  csárda felé ráncigálta, s ledobva a válláról a puttonyt, tiszteletet parancsoló
                  tekintettel fordult az őrmesterhez választékos úri hanglejtéssel szólva hozzá:</p>
               <p>- Őrmester úr! Jelentsen be az ezredesnek. Hol van Palvicz Ottó ezredes? Hozzá
                  vagyunk küldve. Mondja neki: itt van Brigitta.</p>
               <p>- Mit cselekszel? - szólalt fel suttogva Baradlayné.</p>
               <p>- Most hagyjanak mindent rám. Vagy sikerül, vagy elveszünk.</p>
               <p>- Narische Krédl! - dörmögé magában Frau Bábi, kinek ijedtében minden kreuzfidél
                  kedve kárba ment. - Ez most mindnyájunkat a pokolba visz.</p>
               <p>Az őrmester rögtön szétterelte a nőkkel huzakodó legényeket, s a fegyveres őrt
                  szólítva, kivont kard között kíséré őket a szomszéd házikóig, oda bebocsátva mind
                  a hármat. Ott az előszobában hagyta őket, s maga bement az ezredeshez.</p>
               <p>Nehány perc múlva ismét kijött.</p>
               <p>- A Brigitták jöjjenek be.</p>
               <p>Baradlayné és Edit beléptek a szobába.</p>
               <p>A főtiszt egyedül volt. Magas, erős alkatú férfi, kemény kifejezésű vonásokkal,
                  miken jellemzetessé teszi magát a szokatlanul hosszú orr; mélyen ülő szemei
                  gyanút, ajkszegletei gunyort fejeztek ki.</p>
               <p>Elébb hosszasan szemszögezi az előtte álló két nőalakot, csak azután szól
                  hozzájok:</p>
               <p>- Kit keresnek önök?</p>
               <p>Edit siet felelni:</p>
               <p>- Palvicz ezredest.</p>
               <p>- Palvicz csak alezredes - jegyzi meg rá a tiszt.</p>
               <p>- Tegnap este lett előléptetve ezredesnek.</p>
               <p>E mondat megszelídíti a kemény úr arcát. Gyanúja fogy.</p>
               <p>- Honnan jönnek?</p>
               <p>- Jerikóból.</p>
               <p>- Ki küldi?</p>
               <p>- Raháb.</p>
               <p>- Kihez?</p>
               <p>- Józsuához.</p>
               <p>A főtiszt helyeslően inte fejével. Mind azok a mondatok voltak ezek, miket
                  Plankenhorstné soror Remigiának betanított, hogy küldötte hitelt nyerjen az
                  ostromló táborban. Azt hitték akkor, hogy Edit alszik, ittas.</p>
               <p>- Mit izen?</p>
               <p>- A Gibeonita az Emoreussal egyetért.</p>
               <p>- Gondolom! <hi>Mennek</hi> vagy <hi>jönnek</hi>?</p>
               <p>- Jönnek.</p>
               <p>- Ott leszek!</p>
               <p>Palvicz Ottó rögtön parancsot adott a másik szobában levő hadsegédnek, hogy
                  azonnal sorakoztassa az egész ezredet. Maga is utánalátott.</p>
               <p>A két hölgyet azalatt megkínálta üléssel, míg vissza fog térni.</p>
               <p>- Mi volt e szavak értelme? Mit beszéltél neki? - kérdé Baradlayné, midőn egyedül
                  maradtak, alig hallható suttogással.</p>
               <p>- Jerikó = Bécs; Raháb = a zárdafő; Józsua = a tábornok; a Gibeonita és Emoreus =
                  a huszárcsapat és az aula.</p>
               <p>- Te elárultad őket!</p>
               <p>- Csitt! Rég szemmel tartják őket. Csak azt nem tudják, mit akar a Gibeon. <hi>Átjönni-e</hi> Jerikóba, vagy <hi>elmenni</hi> a
                  Kanaánba? Én azt jeleztem, <hi>jönnek</hi>.</p>
               <p>Baradlayné még mindig nem értette ezt. Tagjait zsibbadás állta el az irtózat
                  miatt.</p>
               <p>Palvicz Ottó visszatért. Nem lehetett Edittől többet kérdezni.</p>
               <p>- Hölgyeim, indulunk - szólt udvariasan a két delnőnek. Azok ismét felvették
                  puttonyaikat.</p>
               <p>- Mit izen ön vissza? - kérdé Edit.</p>
               <p>- Üdvözlöm Rahábot. A kapunál várom a Gibeonitát.</p>
               <p>Azzal kikísérte a két hölgyet, s két gyalog vezetőt rendelt melléjük. Azok
                  kísérték őket tiszteletteljes távolban, míg a kufárnőt előrebocsáták egy harmadik
                  gavallér kalauzsága mellett, ki eleve figyelmezteté a tisztes asszonyságot, hogy
                  ne tessék hátranézegetni, mert úgy járhat, mint Lóth felesége.</p>
               <p>Egyszer aztán csak elmaradt tőlük mind a három, mikor a lerchenfeldi kapuhoz közel
                  értek.</p>
               <p>Mikor a pusztán hagyott torlasz előtt megálltak egy percre megpihenni, s
                  puttonyaikat letették a kőhalmazra, akkor azt kérdé Baradlayné Edittől:</p>
               <p>- Most mi fog történni?</p>
               <p>- Az, hogy Palvicz vértesei a Bécs felé vezető utat tartják reggelig zárva Richárd
                  előtt, s mire észre fogják venni csalatkozásukat, akkorra Richárd négyórai
                  szökőutat nyert előttük, s többé be nem érik.</p>
               <p>- Remek leány! - szólt Baradlayné ölébe takarva a gyermeket. - Úgy hiszek Istent
                  az égben, amint hiszem azt, hogy eljön az idő, amikor a Baradlay-ház kapujában az
                  én térdem lesz az, ahova lábadat legelőször leteszed, mikor a kocsiból leszállsz.
                  De milyen hosszú út van még odáig mind a hármunkra nézve!</p>
               <p>- Induljunk neki, asszonyom.</p>
               <p>- Mért nem mondod: “anyám”?</p>
               <p>- Hadd ne mondjam. Babonás vagyok. Azt hiszem, hogy aki örül akkor, midőn
                  szomorkodnia kell, olyan vétket követ el, mint aki a templomban elneveti magát. Ne
                  legyen nekem addig örömem! Ki tudja, hátha abban a percben, amikor azt mondanám
                  önnek: “anyám” - már nem volna anyám, nem volna fia. Hagyjon meg engemet
                  babonáimban: kísérjen el a kolostor ajtajáig.</p>
               <p>A két nő elkísérte Editet a kolostorkapuig, s midőn ott bebocsáták, Edit
                  póröltönyét, puttonyát saját puttonyába emelte Frau Bábi, s tovasietett
                  úrasszonyával.</p>
               <p>A hazaérkező Editet az elszörnyedés hangja fogadta a kolostor refektóriumában.</p>
               <p>Az egész személyzet nem hunyta le a szemét ez éjjel, úgy megzavarta őket a
                  jelenet, mikor soror Remigia egyedül hajtatott be a kolostorudvarra, s a hintó
                  nyitva hagyott ajtaját meglátták, s kérdezték tőle, hogy hát Edit hova lett.</p>
               <p>A rémületet fokozta az a helyzet, hogy még csak lármát sem lehetett ütni a
                  keresésével.</p>
               <p>Már pitymallott, mire visszakerült.</p>
               <p>Minden oldalról reá rohantak. Hol volt? Hol járt?</p>
               <p>- Majd estére megmondom, addig nem.</p>
               <p>Hallatlan elvetemültség!</p>
               <p>Mikor a feddés, fenyegetés nem használt, a fenyíték került rendre. Edit azt is meg
                  hagyta magán történni.</p>
               <p>A jámbor szüzek elborzadtak, mikor vetkőztetni kezdék, s minden ruháját sárosnak,
                  tépettnek találták, mint aki a városon kívül csatangolt. De nem tudták belőle
                  kivenni, hogy hol járt.</p>
               <p>Elővették a virgácsot, a flagellumot, de nem használt sem a vessző, sem a gombos
                  szíj. A fiatal leány, mikor szűz testét vérig sújtá a megalázó vessző,
                  összeharapta fogait, s csak magában mondá minden ütés után: “Kedves Richárd!” - s
                  addig mondá, míg aztán egyszer a fájdalomtul elájult.</p>
               <p>Mikor ismét magához tért, már akkor ágyban feküdt, egész teste flastromokkal
                  beraggatva. Láza volt.</p>
               <p>Hanem a láz dacára is észre tudta venni, hogy a nap alkonyatra jár. A többi időt
                  átaludta.</p>
               <p>- No, mármost megmondom, hol voltam! - monda a körülállóknak. - Az éjjel a
                  huszárőrtanyán voltam. Ott töltöttem az időt a kedvesem, a kapitány szobájában.
                  Mármost tessék ezt továbbmondani.</p>
               <p>Az apátnő összecsapta a kezeit e rettenetes felfedezésen. Dehogy mondták ezt el
                  senkinek is! De úgy eltitkolták, hogy még nesze se menjen ki e falak közül. Hiszen
                  vége lenne az egész testület jó hírének, ha ezt megtudná valaki.</p>
               <p>Hanem ebből azután azt is megtudhatta az apátnő, hogy miért izente neki reggel hét
                  órakor útnak indított küldötte által ezt a hízelgő mondatot Palvicz ezredes, hogy
                  a magas mennykő üssön az egész apácakolostorba.</p>
               <p>Tudniillik, hogy mikor a soror Remigia által informált küldöncnő elmondá az ismert
                  jelszavakat az ezredesnek, s aztán figyelmezteté, hogy nemsokára jön a Gibeonita
                  anyja álruhában, fiát rábeszélni, hogy hagyja el az ostromló tábort - akkor
                  Palvicz dühösen kiáltott fel:</p>
               <p>- Az ördög elviheti a dolgot! Akkor már meg is szöktek. Én magam nyitottam nekik
                  utat, s kísértem az ellenfél kémeit a kapuig. Csak azt tudnám, hogy ki volt az a
                  szoknyába öltözött kicsi ördög, aki engem a hosszú orromnál fogva idehurcolt?</p>
               <p>Azt persze nem mondták meg neki soha.</p>
               
            </div>
            <div type="chapter">
               <head>A VÉRVERES ALKONY</head>
               <p>A nap nyugovóra jár, előtte a vérvörös felhőkkel borított ég.</p>
               <p>Mintha egy óceán hömpölyögne odafenn izzó lávából.</p>
               <p>A skarlát felhők tűzszegélyei között csak egy darabka folton látszik ki az ég. Egy
                  darab világoszöld ég.</p>
               <p>Ki tudja, miért van azon az egy helyen az ég nyitva; ki tudja, mért annak az
                  égnyílásnak a színe most zöld? Talán optikai magyarázata is van annak, de
                  bizonyos, hogy ebben az órában ezer meg ezer, földtől megváló lélek keresi az utat
                  a felhők között; talán azoknak a sápadt szellemei teszik azon a folton az eget
                  topázszínűvé!</p>
               <p>Csak egy felhőt nem tud a nap megaranyozni, egy nagy, fekete felhőt, mely a
                  földről felgomolyog, s koromsötét árnyakat fest a véres alapra. Az egy égő templom
                  füstje.</p>
               <p>A lomha, sötét tömeg helyet követel magának az égen, s mély, borongó háttért ad a
                  hosszú utcának, melyen az alkonyi verőfény végigsugárzik. Ahol a házak árnyékot
                  vetnek, ott már sötét van.</p>
               <p>És mély csend.</p>
               <p>Az a csendes óra, ami az elvesztett csatatéren a diadal után következik. A győztes
                  még pihen, még rendezi magát, új haditervét alkotja; a vesztes pedig már elfutott,
                  s igyekezett eltűnni. A kettő között egy futamodásnyi tér, egyórai halálcsend
                  támad.</p>
               <p>A hosszú utcán végig csak elszórt fegyvereket látni. Szedje össze a győztes! Akik
                  eddig viselték, menekültek a nyitott házkapukon át rokonaikhoz, ismerősökhöz,
                  jószívű idegenekhez, átöltözni, vért, füstöt lemosni arcaikról, sebeiket
                  eltitkolni, hogy mikor jön keresésükre a vaskezű győztes, azt mondhassák: “Nem én
                  vagyok az!”</p>
               <p>Az ágyúdörejnek, a puskaropogásnak vége van már; a férfiküzdés zaja elnémult
                  mindenütt.</p>
               <p>Abból a sötét háttérből, melyet az égő templom fekete füstfellege árnyal, egy
                  magányos alak bukdácsol még végig az utcán. Egy ifjú harcos az aula
                  légiójából.</p>
               <p>Csak fél karja van meg, az sem visel már kardot; kezével mellén összeszorított
                  köntösét tartja; egy szuronydöfést takargatott, mely most talán nem is fáj még.
                  Minden lépését hulló vére jelöli nyomában.</p>
               <p>Úgy iparkodik menekülni, mielőtt üldözői nyomába érnek. Oly aggódva tekint saját
                  vércseppjei után háta mögé, nem fognak-e azokról utána menni?</p>
               <p>Hiszen nem messze kell már sietnie. Amott leng már az ismeretes trikolor zászló a
                  Plankenhorst-ház erkélyén. Csak odáig elvonszolhassa magát. Ott gyöngéd ápoló
                  kezek bekötik sebeit; elrejtik, eltagadják a fürkésző ellenfél elől. Ó, a nők
                  értik azt, hogyan kell! És ha meg kell is halni, akkor is gyönyör lesz ama szép
                  szemek mennyországából tanulni meg, milyen lehet a paradicsom ege; talán egy
                  csillámló könny is fog azokból utána hullani; talán megmondhatja majd neki utolsó
                  leheletével: “Én önt szerettem.”</p>
               <p>Minden ablakból eltűntek már a zászlók; lám, a Plankenhorst-ház erkélyén még most
                  is lobog az. Ó, azok hívek az utolsó pillanatig, az utolsó szembehunyásig.</p>
               <p>De sokszor meg kellett odáig állnia, hogy a falhoz támaszkodjék új erőt
                  gyűjteni.</p>
               <p>Azt tette, hogy minden pihenésnél azt számlálta, hány csepp vére hull le a
                  kövezetre. Ez volt az ő időmérője.</p>
               <p>Minden pihenőnél egy cseppel többet engedett magának.</p>
               <p>“Huszonegy, huszonkettő, huszonhárom.”</p>
               <p>A huszonharmadiknál elérte a kaput.</p>
               <p>Hanem az a kapu be volt zárva.</p>
               <p>Megfoghatatlan! Hiszen a községtanács részéről ki volt adva a rendelet, hogy
                  minden kapu nyitva legyen, sebesültek, menekülők elrejthessék magukat. Hát a
                  Plankenhorst-kapu hogy lehet zárva?</p>
               <p>A félkezű zörgetni kezd öklével a kapun.</p>
               <p>A dörej visszhangzik az üres tornácon, de nem költ fel senkit.</p>
               <p>- Alfonsine! Alfonsine! - nyög fel a sebesült.</p>
               <p>Nem hallgat rá senki.</p>
               <p>Most már nyilallni kezd mellében a csatából hozott seb. Szívébe kezd marni a halál
                  férge. Valami úgy fáj, úgy vonja a földre. - Szeretne élni.</p>
               <p>Eszébe jut rövid ifjúsága; megvallatlan szerelme, lelke ábrándjai.</p>
               <p>Úgy fáj neki mindez. Lerogyik a kapu alatt.</p>
               <p>Újra elkezdi a dörömbözést a bezárt kapun.</p>
               <p>Nevét susogja:</p>
               <p>“Goldner van itt! Én vagyok! Frigyes, a félkezű hős.”</p>
               <p>Nem felel rá neki senki.</p>
               <p>Talán ők is elfutottak innen? Talán senki sincs itthon a háznál?</p>
               <p>Az meglehet.</p>
               <p>Akkor legalább e küszöbön akar meghalni.</p>
               <p>Sebe ég már, és agyát homályos álomlátások köde bódítja el.</p>
               <p>Fél könyökére emelkedve, a kapu szögletéhez támaszkodik.</p>
               <p>És néz mereven maga elé, és azt képzeli, hogy amint az a trikolor zászló, amely az
                  erkélyről aláfügg, az alkonyi szélben csendesen lobog, az az ő fájdalmait legyezi
                  enyhítve.</p>
               <p>A nap eltűnik a házak tűzfalai mögött, s amint alább száll, beesteledik, akként
                  kezd világosodni az ellenkező oldal; a fekete füstfelleg most lassankint
                  tűzvörösre válik, s izzó gomolyokat bocsát fel az elszürkülő égre.</p>
               <p>A haldokló ifjú csak egy tárgyat lát még: a háromszínű zászlót. Ezt tán ott
                  feledték? Ennek az árnyában tán jó lesz meghalni?</p>
               <p>Sóhaját, nyögését nem hallja már senki. Az imádott hölgynek kapuja zárva
                  marad.</p>
               <p>Egyszer azután látja, hogy a trikolór elkezd lassankint fölfelé emelkedni. Valami
                  látatlan kéz onnan belülről bevonja a zászlót.</p>
               <p>Itt mégis honn vannak.</p>
               <p>Csak számára nem akarnak honn lenni.</p>
               <p>Halálkeserűség állja el idegeit. Most már minden csepp vére, mely kihull, egy
                  cseppje a kárhozat gyehennatüzének.</p>
               <p>Ők itthon vannak, s nem nyitnak előtte ajtót.</p>
               <p>Hallják nyögését, és nem irgalmaznak néki.</p>
               <p>Ó, a nők mégis kegyetlenek!</p>
               <p>És néhány perc múlva látja, hogy gördül alá ugyanazon erkélyről egy másik zászló;
                  ugyanaz a halálszínű zászló, amely ellen ő egy óra előtt küzdött; amelytől
                  halálsebét kapta, amely ifjú életét áldozatul kérte, s amely most halálos tusáját
                  befedni a legimádottabb lény ablakából alágöngyölödik, s árnyékát haldokló arcára
                  veti.</p>
               <p>A félkezű ifjú e látványra leveszi sebéről odaszorított jobbját, s egy névtelen
                  fájdalom kiáltásával felemelve arcát az égre, odacsapja véres tenyerét a ház
                  küszöbéhez, hogy vérjele ott marad annak; azután arccal a kövezetre hull, s ott
                  meghal.</p>
               <p>Az alkonyfényt eltakarja a felhőborulat, s most az égő templom tűzfénye világít
                  végig az utcákon.</p>
               <p>Sokan nem látják azt, akik ott elhullva feküsznek...</p>
               
            </div>
            <div type="chapter">
               <head>AZ A HARMADIK</head>
               <p>Baradlay Jenő az utolsó napokban minden percét Plankenhorsték körében tölté.
                  Egészen beszállásolta oda magát. A komornyik a harcolók között őgyelgett, annak az
                  üresen maradt szobáját berendezték a számára; éjjel-nappal a háznál lehetett.</p>
               <p>A rendkívüli idők sok rendkívüli helyzetet tesznek megmagyarázhatóvá. Mikor az
                  éjszakát az ostromröppentyűtől fölgyújtott paloták világítják be, mikor az álmokat
                  a bombapukkanás űzi el az éjszakából, olyankor nemigen kérdezik, engedi-e az
                  etikett, hogy egy nőtlen ifjú egy családapátlan körben tölti el a rettentő
                  éjszakákat, s midőn a gyönge nők ájuldozva, rémledezve dűlnek erre-arra, azoknak
                  ápolására, biztatására közel tartja magát, sőt a ház leányát órahosszant keblére
                  ölelve dédelgeti, bátorítja, s valahányszor egy bomba szétrobban, valahányszor a
                  szép leány összerezzen, erősebben szorítja őt magához.</p>
               <p>Azonkívül is azt hihette Jenő, hogy az már nyilvános titok: az ő viszonya
                  Alfonsine-hez; ő magát elfogadott vőlegénynek tekintette ennél a háznál. Ha
                  keblére ölelte a leányt, ha búcsúcsókját szívta, ez anyja szeme láttára történt.
                  Itt az elnézés maga az áldás, a beleegyezés. Csupán az van hátra, hogy ezt a
                  viszonyt valahogy formulázni kell.</p>
               <p>Mihelyt kedvező idő lesz rá.</p>
               <p>De most még minden szívben olyan hullámokat hány a rettegés, hogy elnyelik a
                  világítótornyot.</p>
               <p>Minő tündéri gondolat volna az máskor: három éjt-napot folyton az imádott hölgy
                  közelében tölthetni! - Minden órában minden helyzetben hozzá mehetni. - Felkölteni
                  őt álmából, s máskor meg általa felköltetni. - A bálványozott hölgynek bálványa
                  lenni, kit az imád, kit mindig látni óhajt, kinek eltávozását rettegi,
                  visszajöttére idvezül. Látni ragaszkodását, látni epedését, érezni reszkető
                  tagjait ölében, könnyeit arcán, szemeit szemében. És néha-néha, mikor egyszer az
                  ostromzaj egy-egy órára elpihen, s a mély csendben, az elhallgatásban az üldözött
                  álom ellankasztja a szép leány tagjait, s leroskadva, fejét odaejti az ifjú ölébe,
                  ott tartani őt óra hosszat, gyönyörködve alvóan mosolygó arcában; s ha ismét zúgni
                  kezd a távoli ágyúdörgés, egy gyöngéd csókkal költeni őt fel, nehogy a durva
                  bombapukkanás ébressze őt fel gorombán!</p>
               <p>Minő idilli boldogság volna ez, ha ugyanakkor a borzalom, a rettegés, az aggodalom
                  nem úrkodnék minden ideg felett.</p>
               <p>De mikor ezt a színültig koronázott kelyhét az elíziumi gyönyörnek képes egyetlen
                  ürömcsepp megkeseríteni; az az egyetlen gondolat: mi lesz holnap?</p>
               <p>A saisi lepel ismeretlenének ezer nyelve van; a kérdezőnek annyi feleletet ád. És
                  azután meglehet, hogy az ezeregyediket, ami valóban történni fog, még akkor sem
                  mondta meg.</p>
               <p>Jenő is végighallgatá e feleleteket aggodalma kérdéseire.</p>
               <p>Mit hoz a holnap?</p>
               <p>Talán győz a fölkelés?</p>
               <p>Hátha leveretik?</p>
               <p>Talán rohammal veszik be az utcájukat? Harcolni fognak kapuk alatt, erkélyekről,
                  ablakokból?</p>
               <p>Akkor nem irgalmaznak sem nőnek, sem fegyverteleneknek?</p>
               <p>Kedvesével együtt fogják őt is lemészárolni?</p>
               <p>Vagy megadja magát a város? Lerakják a fegyvert?</p>
               <p>És visszajönnek az elűzött hatalom emberei?</p>
               <p>Kegyelmezni fognak-e azok vagy megtorolni?</p>
               <p>Mi sors vár akkor a Plankenhorst családra?</p>
               <p>Tudva van-e a hatalmasok előtt, hogy ők minő kiváló szerepet vittek a
                  mozgalomban?</p>
               <p>Hátha el lehetne azt tagadni?</p>
               <p>Hátha ki lehetne magyarázni a parancsoló körülményekből?</p>
               <p>Talán értenek a hadbírák a pszichológiából, idioszinkráziából s asszonyi idegeknek
                  imputációképtelen befolyásából valamit?</p>
               <p>Talán a dicsőség nagyobb részét át lehetne engedni meghalt vagy megmenekült
                  egyéniségeknek?</p>
               <p>Az sem lehetetlen, hogy a sok hajdani jó barát között akadhat egy-kettő, ki
                  pártjukat fogja.</p>
               <p>De hátha éppen azok lesznek a legkegyetlenebb üldözőik?</p>
               <p>Hátha vésztörvényszék elé fogják őket állítani? Hátha elítélik? Fogságra vetik?
                  Talán meg is ölik?</p>
               <p>Hogy saját magával mi fog történni, ha Bécs elesik, arra keveset gondolt Jenő.</p>
               <p>Annyit megtett, hogy a cilinderét és a frakkját elhozatta a Plankenhorst-házi kis
                  szobájába, a kalábriaiját és egyéb vitézi jelvényeit pedig lepecsételve valami
                  idegen névre, a valódi szállása házmesterénél letéteményezé.</p>
               <p>Őt bizonyosan észre sem fogják venni.</p>
               <p>Hiszen az egész idő alatt nem tett semmit.</p>
               <p>Csakhogy éppen ott mulatott, ahol a többi egzaltált ifjú, akik komolyan vették a
                  dolgot.</p>
               <p>Ő csak a szép hölgy sóhajtásait vette komolyan.</p>
               <p>Aztán, ha vele is az fog történni, ami kedvesével, azt már nem bánja. Ha együtt
                  meg kell is halnia vele, az is gyönyörűség lesz.</p>
               <p>Ez a gondolat néha elszorította keblét, midőn egészen kifesté azt maga előtt;
                  hanem megnyugodott benne.</p>
               <p>Az utóbbi hónapokban sokat forgott a Plankenhorst-termek olvasóasztalán a
                  girondisták története; olvasott abban Jenő sok olyan eseményt, ahol a leány és az
                  ifjú, a menyasszony és a vőlegény együtt mentek ki a végzetes szekéren, s egymás
                  után hágtak fel a halálos lépcsőn és “Vive la liberté!”-t kiáltottak hozzá.</p>
               <p>Már ehhez a képhez is hozzászoktatta szívét.</p>
               <p>Az azonban komoly elhatározása volt, hogy ha Alfonsine-t nála nélkül éri baj, azt
                  nem fogja túlélni.</p>
               <p>Ha Alfonsine-t fogságra találják vetni, ő megmozgat minden követ, legyen az
                  börtönfalba vagy emberszívbe vakolva, hogy kedvesét kiszabadítsa. Könyörögni,
                  rimánkodni, ügyvédkedni fog érte; ha az nem használ; megvesztegeti tömlöctartóját,
                  őreit, hogy kiszöktesse.</p>
               <p>Ha pedig a legborzasztóbb találna teljesülni, ha Alfonsine drága vére áldozatul
                  hullana, akkor hulljon el az övé is. A pisztoly meg van már töltve; még annak a
                  golyójára is fel van vésve Alfonsine neve, hogy tudja a szíve, mikor bekopogtat
                  hozzá az ajtón, ki köszönteti.</p>
               <p>Ezeket mind végiggondolta Jenő egy-egy olyan csöndes óráján a nyugalomnak, mikor
                  az ágyúzás szünetet tartott, s a szeretett hölgy akaratlanul keblére nyugtatá
                  álomkínozta fejét, s ott elszunnyadt.</p>
               <p>A harmadik nap estéjén aztán vége volt a harcnak.</p>
               <p>A védők zöme megadta magát. Egyes kis csapatok verekedtek még egymástól szétszórva
                  a roppant város egyes utcáiban; hanem a belváros főutcáján már zeneszóval nyomult
                  elő a győzelmes sereg.</p>
               <p>A Plankenhorst-teremben csak hárman voltak: a két úrhölgy és Jenő.</p>
               <p>A tegnapelőtti emberek elhulltak, elmúltak.</p>
               <p>És amint a bevonuló csapatok zenéje elvonult az ablak alatt, a lépcsőkön siető
                  lépteket hallott Jenő. Ide jönnek. Egyenesen ide tartanak.</p>
               <p>És azután csak arra az egyre nem volt készen, amit látott.</p>
               <p>A régi ismerősök, a Plankenhorst-estélyek hajdani celebritásai jöttek egymás után,
                  mosolygó, diadalmas arcokkal; és valahány jött, azokat a ház asszonyai mind
                  üdvözlő kézszorításokkal fogadták; és kacagtak és nevettek, ahogy rég látott jó
                  barátok nevetnek egymásnak, végigélt viszontagságok után; és otthon találták
                  magukat; és beszélni kezdtek élményeikről egyszerre, összevissza, derülten,
                  győzelmi elragadtatással, tréfálkozva, dicsekedve; és a ház asszonyai úgy
                  beletalálták magukat egyszerre e zajba, e váratlan, e bizarr ellentétbe, mintha
                  nyolc hónap minden tüneményes, rettenetes napja csak egy tegnap és ma közötti
                  éjnek álomlátása lett volna.</p>
               <p>Jenővel pedig nem törődött senki.</p>
               <p>Észre sem vették, hogy van a világon; s nem is kérdezték, hogy micsoda a
                  világon.</p>
               <p>Az érkezők egyike sem maradt sokáig; csak éppen be akarták magukat mutatni, hogy
                  élnek - és ragyognak. Az eltávozók helyett jött más. Az egész régi társaság
                  nyomult a bevonuló hadsereg nyomában.</p>
               <p>Egyszer aztán oly ismerőst is látott Jenő megérkezni, aki elég kegyes volt őtet
                  észrevenni.</p>
               <p>Rideghváry úr volt az.</p>
               <p>Nagy zajjal jött, messziről gratulált az úrhölgynek, egyszerre két kézzel rázott
                  kezet, s miután néhány szót váltott halkan Antoinette asszonnyal, szemeivel
                  fölkeresé Jenőt is, ki egy ablakmélyedésbe támaszkodva szemlélte némán az előtte
                  végbemenő színdarabot.</p>
               <p>Alig érkezett egy új ismerős, ki a hölgyeket elfoglalja, Rideghváry azonnal Jenő
                  felfedezésére indult, s amint rátalált, officiózus nyájassággal megszólítá:</p>
               <p>- Szervusz, öcsém! Jó, hogy itt talállak. Igen fontos beszédem lesz veled, amely
                  tensorsodat érdekli. Légy szíves hazamenni, és szállásodon várni reám!</p>
               <p>Jenő szívében is volt annyi kis galambméreg, hogy az ilyen hazaküldést in optima
                  forma megapellálja.</p>
               <p>- Szolgálatára állok méltóságodnak. Ne is tessék szállásomra fáradni. Ezúttal itt
                  lakom a háznál. Szobám a második emeleten, a lépcsőtől jobbra.</p>
               <p>- Ah! Ezt nem is tudtam - monda a kegyelmes úr elcsodálkozva -, tehát elvárhatsz
                  néhány komoly szóra.</p>
               <p>A kegyelmes úr ismét visszament a hölgyekhez, Jenő pedig kedvetlenül hagyta oda a
                  termet, s felment abba a kis szobába, ahol néhány nap óta otthon képzelte
                  magát.</p>
               <p>Még mikor legutoljára e kis szobában megpihent, ez a négy fal köze tele volt
                  pokollal és paradicsommal, miket egy bomlott kéz egymással összekevert: a szerelem
                  gyönyörének végtelenségével csak a rettegés óriásai vetekedtek. Boldogság és
                  halálfélelem, menyasszonyágy és koporsó uralgott egyszerre képzeletén. Most
                  mindennek egyszerre vége. Sem pokol, sem paradicsom többé. Száraz élet. A rendes
                  mindennapi élet.</p>
               <p>Vajon miről akarhat vele beszélni ez a sokszegletű ember?</p>
               <p>Azt még csak találgatni is hasztalan volna.</p>
               <p>Mégis kíváncsi volt rá.</p>
               <p>Sokáig időzött odalenn a kegyelmes úr.</p>
               <p>Míg Jenő türelmetlenül várt a közeledést jelentő csizmakopogásra, egyszer csak
                  halk selyemsuhogást hall ajtaja előtt, s midőn az nesztelenül megnyílik,
                  Alfonsine-t látja belépni.</p>
               <p>Azt hitte, érzékei játszanak vele.</p>
               <p>A delnő egyedül jött hozzá, a társaságtól elszökve.</p>
               <p>Tekintetében zavar, feldúltság látszott, jövetelét szeles elhatározottság
                  jellemzé. Egyenesen, minden tétova nélkül odaveté magát Jenő keblére, átkarolta
                  nyakát, s az indulat reszkető hevével rebegé:</p>
               <p>- Barátom! El akarnak minket egymástól választani!</p>
               <p>- Kicsoda? - kérdé Jenő, ki meg volt ijedve Alfonsine jöttétől, ölelésétől és a
                  mondott szavaktól.</p>
               <p>- Ők! Ők! - fuldoklá a leány. És elkezde zokogni, és zokogása közben annál
                  görcsösebben fonta át karjaival Jenő vállait.</p>
               <p>Jenő egyre jobban meg volt rémülve.</p>
               <p>- Az égre! Alfonsine, legyen óvatos! Rideghváry mindjárt idejön. Ha önt itt
                  találja!</p>
               <p>Szegény jó fiú! Bizony több gondja volt Alfonsine jó hírnevére, mint annak saját
                  magának.</p>
               <p>- Ő nem fog idejönni - sietett őt felvilágosítani Alfonsine. Anyámmal beszélnek
                  odalenn. Elhatározták, hogy önnek rögtön vissza kell menni szállására; tovább nem
                  maradhat itten. Ó, én tudom, mi ennek a vége! El akarnak bennünket örökre
                  választani!</p>
               <p>Jenő kedélye még ködösebb lett, akaratát zsibbasztá minden szó.</p>
               <p>A hölgy pedig egyre szenvedélyesebben szólt:</p>
               <p>- De én nem engedem magamat tőled elszakítani; én tied maradok, tied örökké;
                  életben-halálban a tied. Nőd, szeretőd, áldozatod, aki imád, aki meghal érted. Aki
                  elkárhozik érted!</p>
               <p>S a szenvedélyes szavakat őrjöngő csókok bélyegezték; a hölgy feledni látszott
                  mindent, mi kívüle él; lelkét igyekezett átlehelni kedvesébe. Arca lángolt,
                  szemeiben lélekgyújtogató tűz égett; egy pillanatban kacagott és sírt, és minden
                  tagja reszketett és szikrázott, ahol kedveséhez ért. Akit azután egészen magával
                  ragadt ez a szenvedélyes bódulat.</p>
               <p>Mint az ezeregy éj szellemidézője, ki előtt a felhívott tündér felhőmagasságig
                  emelkedik, s magát az idézőt is kábultan ragadja magával.</p>
               <p>Jenő reszketve omlott térdre a hölgy lábaihoz, s átölelte egy szenvedélyes
                  szorítással. Most már nem ismert magára többé.</p>
               <p>Akkor hirtelen ijedten taszítá őt el magától Alfonsine, s idegesen
                  összeborzadt.</p>
               <p>- Az istenre! Jenő! Legyen ön eszénél, látja, hogy én elvesztém az enyimet. Ki véd
                  meg engem, ha ön nem?</p>
               <p>S itt arcát eltakarva, a szemérmes szemrehányás keserű könnyeire fakadt, miktől
                  aztán Jenő földre zúzva, térdein csúszott oda lábaihoz, hódoltan kérve tőle
                  bocsánatot, megbocsáthatatlan nagy bűneiért, s kezeit csókolta nagy
                  vezekléssel.</p>
               <p>Mire aztán gyöngéden fölemelte Alfonsine, s egy mély reszketeg sóhajjal csendet
                  parancsolva keble indulathullámainak, égre emelé könnyes szemeit, s ünnepélyes
                  felmagasztaltsággal lihegé e szókat:</p>
               <p>- És most esküszöm előtted, kedvesem, barátom, mindenem, hogy tied maradok, vagy a
                  koporsóé! Nincs hatalom a világon, ami tőled elszakítson, megtagadom érted minden
                  rokonomat, megtagadom hitemet; megtagadom az anyámat, ha utunkba állanak! Leszek
                  érted földönfutó, üldözött, koldus, de sorsodban, akár élsz, akár halsz,
                  osztozom!</p>
               <p>Jenőt e pillanat magasztossága még a megmaradt kis eszétől is megfosztotta. Ő is
                  esküdni akart.</p>
               <p>A leány eltakarta ajkait gyöngéd kis kezével.</p>
               <p>- Te ne szólj, ne esküdjél! Szívedben lakom. Te férfi vagy, neked csak akarnod
                  kell és nem esküdnöd.</p>
               <p>Azzal forrón megszorítá kezét, s gyorsan tovarebbent. A nyitott ajtónál még
                  egyszer megfordult, s hevült arcát hátravetve Jenő felé, mondhatatlan gyönyörtől
                  ragyogó tekintettel mosolygott rá vissza, s ujját bűbájos ajkára téve csókot
                  intett felé.</p>
               <p>S azzal elsuhant.</p>
               <p>Jenő ámultan maradt hátra. Eszméi kóvályogtak vele.</p>
               <p>Való volt-e ez vagy tünemény?</p>
               <p>A lány csókja még most is ott ég az ajkán; a lány könnyeitől még nedves kebele,
                  szavai még fülében hangzanak, mosolya még szemei előtt ragyog; a leány szerelme és
                  önfeledtsége; bizalma és megrémülése, az őrült repülés vele a szenvedély lángoló
                  pokolmélységétől a felmagasztosult szemérem hideg csillagmagaslatáig - való volt-e
                  ez vagy tünemény?</p>
               <p>Se nem való, se nem tünemény - hanem komédia!</p>
               <p>Szegény hiszékeny ifjú!</p>
               <p>Játék tárgya vagy te egy országos hisztriótársaság kezében. Egy igen szomorú,
                  véres játék tárgya!</p>
               <p>Alfonsine, midőn Jenőt elhagyta, nem sietett vissza a terembe, hol még mindig
                  Rideghváry tanakodott Antoinette asszonnyal, hanem szobaleánya kamrájába tért
                  be.</p>
               <p>Mamzel Betti tudatá vele, hogy soror Remigia vár reá hálószobájában. Mielőtt
                  Antoinette asszonyhoz átmenne, elébb a kisasszonnyal akar beszélni.</p>
               <p>Alfonsine elébb lemosta arcáról a könnyek nyomait, mamzel Betti segített rajta,
                  hogy arca és szeme égését jótékony halványító szerekkel eltitkolja, úgy kereste
                  fel soror Remigiát.</p>
               <p>Nem sok szavuk volt együtt.</p>
               <p>- Itt van Palvicz? - kérdé Alfonsine.</p>
               <p>- Ma visszaérkezett - felelt Remigia -; hasztalan üldözte Baradlayt, nem bírta
                  utolérni.</p>
               <p>- Küldött választ levelemre?</p>
               <p>- Itt van.</p>
               <p>Soror Remigia átadta a levelet, s azzal a folyosóra kikerülve, Antoinette asszony
                  termébe tért át.</p>
               <p>Alfonsine a levéllel hálószobájában maradt.</p>
               <p>Magára zárta ajtaját, hogy senki meg ne lepje.</p>
               <p>S azzal leülve asztalához, felbontá a levelet, és olvasta belőle ezt:</p>
               <p>
                  <hi>Úrnőm!</hi>
               </p>
               <p>
                  <hi>Ha meg tudja ön találni azt, amit elvetett, meg fogja találni
                     azt, amit elvesztett.</hi>
               </p>
               <p>
                  <hi>Palvicz Ottó</hi>
               </p>
               <p>Alfonsine arcának most már nem volt szüksége a fehérítőre, hogy halavány legyen;
                  kezét, melyben a levelet fogta, az asztalra nyugtatá, és fejét a szék támlányára
                  hanyatt fekteté. Az a levél úgy reszketett kezében.</p>
               <p>Merev tekintettel bámult maga elé a lámpavilágba.</p>
               <p>A lámpa világát egy porcelán fényernyő enyhíté, azon a fényernyőn volt egy nagyon
                  ismeretes kép: egy angyal repül az égen keresztül, s kebeléhez ölelve visz egy kis
                  alvó gyermeket.</p>
               <p>A szép hölgy olyan mereven tud elbámulni az átlátszó fehér képre, arra az angyalra
                  azzal a kisgyermekkel, mintha azt akarná megfigyelni: vajon hová viszi?</p>
               <p>Jenő ajtajából leste, mikor távozik el az utolsó látogató Antoinette asszonytól,
                  azonnal lesietett hozzá.</p>
               <p>Az asszonyság magánszobájában volt már és egyedül.</p>
               <p>- Bárónő - monda a legifjabb Baradlay -, a mai nappal sok változás történt; szabad
                  legyen hinnem, hogy egy dolog nem változott meg: azon viszony, mely a bárónő szeme
                  láttára fejlődött Alfonsine és közöttem. Én e viszonyt sorsom alapjának tekintem.
                  Kérem a bárónőt, szíveskedjék nekem megmondani, ismer-e erre nézve különbséget a
                  tegnap és ma között.</p>
               <p>A bárónő nem neheztelt a nyílt felszólításért, ellenkezőleg, igen kellemesen
                  látszott meglepetve Jenő férfias magatartása által.</p>
               <p>- Kedves Baradlay! Ön jól tudhatja, s abban megnyugodhatik, hogy mi önt igen
                  szeretjük. Változást e tekintetben nem tapasztalhatott, s ezután sem fog
                  észrevehetni nálunk. Leányom őszintén ragaszkodik önhöz, másra nem gondol; nekem
                  pedig megtisztelő ajánlat a Baradlay családdal való összeköttetés. Ez ellen
                  senkinek semmi kifogása nincsen. Hanem egy változást, melyet a dolgok újabb
                  fordulata hozott magával, csakugyan fel kell önnek fedeznem. S ez az, kedves
                  Baradlay, hogy ön... Nem találja ki?</p>
               <p>- Nem képzelem, mit akar a bárónő mondani.</p>
               <p>- Nem? Hm. Micsoda ön most, kérem?</p>
               <p>- Én? Semmi.</p>
               <p>- Ezt akartam önnek mondani. Ön e naptól fogva semmi. Az egész világ két táborra
                  oszlott, s küzd egymással a felülkerülésért. Lehet, hogy ez győz, lehet, hogy
                  amaz; lehet, hogy kibékül, s elhelyezkedik mind a két fél. Hanem mindenesetre
                  vesztes marad az, ki egyikhez sem tartozott. Az udvari kancellária, melyben ön
                  azelőtt állást foglalt, megszűnt lenni; önnek választása volt, hogy merre térjen.
                  Elmenjen-e Budára a magyar kormányhoz, s kövesse az utat, amin testvérei járnak.
                  Ott most ön is lehetne osztálytanácsos, miniszteri titkár, mint más tiszttársai,
                  kik ezt az utat követték. Vagy választhatta volna, hogy elmenjen régi barátaival
                  oda, ahova azok mentek, s együtt visszatérjen velük. Most ismét volna valami. Reám
                  nézve teljesen mindegy leendett, akár ez, akár amaz. Mi asszonyok a politikában
                  megyünk, amerre bennünket visznek, s meggyőződésünk azé, akit szeretünk. Leányom
                  bizonyosan követte volna önt Pestre, Budára, ha kell, a világ végére is, s
                  bizonyosan ő is olyan nemzetiszínű volna ott, mint a többi. De ön határozatlan
                  volt, tétovázott, habozott; s most egyike lett azoknak az embereknek, akiket nem
                  lát meg senki. Megbocsát ön, hogy ily nyíltan beszélek.</p>
               <p>Jenő ajkaiba harapott. Nem bírta e nőt megcáfolni. Hisz az volt egyedüli mentsége,
                  hogy őrjöngő szerelme láncolta őt éppen ide, az nem engedte utat választani.
                  Érezte, hogy ez nem mentség.</p>
               <p>- Mint egyszerű gavallér, mint magyar földesúr fia, igaz, hogy mindig elég
                  disztingvált helyzetet foglalhat ön el a világban; hanem ez álláspontot vizsgálva,
                  két nehéz aggodalmat kell önnek felfedeznem. Egyik az, hogy ön még nem nagykorú;
                  másik pedig az, hogy önnek birtokai Magyarországon feküsznek. Hogy ott most minő
                  jogviszonyok vannak, azt ön maga is tudni fogja. Olvasta a francia emigráció
                  történetét? Emlékszik ön a sok koldussá lett márkira és vicomte-ra, akikkel
                  egyszerre meg lett ajándékozva a külföld? Ma az egyik győztes foglalja el a
                  birtokát, holnap a másik. Vegye még hozzá azt is, hogy rokonai, kikre
                  támaszkodhatnék, minket engesztelhetetlenül gyűlölnek. Én pedig arra nem vagyok
                  elég gazdag, hogy két házat tudjak tartani; sem elég unatkozott, hogy gyermekeim
                  kedvéért magam a világtól visszavonuljak. Igen őszintén és világosan szóltam
                  önnek.</p>
               <p>- Az már igaz.</p>
               <p>- Ne véljen ön szavaimban elutasítást vagy csak félreértést is. Mi szeretjük önt.
                  Óhajtjuk az ajánlott összeköttetést. Én nem tűzök ön elé hétesztendei határidőt,
                  mint Jákob ipa; mihelyt ön oly állást tud elfoglalni a világban, ahol önt ismét
                  meglátják, mihelyt ön ismét kiemelkedik a láthatatlan emberek sorából, én fogom
                  önt legelőször üdvözölni. Ha holnap, hát holnap... Isten önnel!</p>
               <p>Jenőnek a vett leckéből nem volt mit visszaadni. Ezzel bizony be kellett érnie, s
                  szépen hazaballagni vele a szállására.</p>
               <p>Ott azután gondolkozhatott a sors tréfás leleményessége fölött, mely azalatt, amíg
                  a halandó ember a költészet képzelmének minden lehető borzalmaiból megalkotta a
                  jövendőt, s száz alakban végigálmodta saját temetését; oly prózai, oly mindennapi
                  katasztrófát talált ki számára, ami bizony legközelebb feküdt hozzá, legkönnyebben
                  előre várható volt, de amire legtávolabbról sem gondolt a rémnapok izgalmai alatt.
                  Pedig bizony temetés ez! Jenő megtudta, hogy mit tesz eltemetve lenni!</p>
               <p>S még csak nem is tudta magát ez asszony ellen védelmezni, aki ilyen szépen
                  lefekteti őt a gödörbe, s végül körülrakja zöld hanttal, s még szomorúfűzfát is
                  ültet a fejéhez, s biztatja a boldog feltámadással.</p>
               <p>Megmondta neki: <hi>“Ön semmi.”</hi>
               </p>
               <p>És a “semmi”-nek nem volt mit tagadni rajta.</p>
               <p>Sőt még annak is eszébe kellett jutni, hogy a múlt hónapban nem kapván meg az
                  anyjától küldött havi pénzt, jelenleg még a legközelebbi napok miatt is
                  financiális aggodalmakkal kell megküzdenie.</p>
               <p>Az üres tárcának olyan kijózanító kámforillata van.</p>
               <p>Még csak fájni sem mert a szíve, hiszen egy semminek ahhoz sincsen joga... Az
                  legyen veszteg, s ne alkalmatlankodjék se másnak, se magának.</p>
               <p>Még nem ért rá körülnézni magát otthoni koporsójában, midőn inasa jelenté, hogy
                  Rideghváry úr őméltósága keresi, nem akarja-e magát előtte eltagadni.</p>
               <p>Jenőnek eszébe jutott, hogy az eltemetett embernek még van egy társa a föld alatt:
                  a vakondok.</p>
               <p>Hát csak hadd jöjjön. Nem lehet az elől elszökni.</p>
               <p>Rideghváry úr elég feszes nyájassággal üdvözlé Jenőt:</p>
               <p>- Magam jöttem hozzád, öcsém, ahelyett, hogy hozzám rendeltelek volna, miután én
                  most még vendéglőben lakom, s ott áthallik a beszéd. Nekem pedig igen fontos és
                  bizalmas közlendőim vannak veled. Kérlek, ülj ide velem szemközt.</p>
               <p>Rideghváry úr a pamlagon foglalt helyet, s Jenőt készteté a gömbölyű asztalka
                  túlsó végén helyet foglalni.</p>
               <p>- Legelőször is egy levelet kell neked átadnom. Anyád küldi. Tedd most a zsebedbe,
                  pénz van benne; majd elolvashatod később. Tudhatod, hogy két hét óta az
                  ostromzárló sereg parancsnoka minden postaküldeményt lefoglaltatott, nehogy valami
                  tudósítást küldhessenek a másik seregtől a megszállottaknak. Azokat a leveleket
                  mind felbontották. A szükség parancsolta. A tieden történetesen ráismertem anyád
                  írására, s így megmentettem a felbontástól. Az én szavamra ideadták, hogy
                  kézbesítsem neked. Nem olvasta a tartalmát senki. Egyébiránt legyőzött álláspontok
                  lehetnek benne, miken ma már túl vagyunk, s amiknél anyád maga nehány óra múlva
                  majd személyesen többet fog neked elmondani.</p>
               <p>- Anyám itt? - kérdé Jenő elámulva.</p>
               <p>- Valóban itt jár, s hogy veled eddig nem találkozott, onnan van, hogy azóta
                  folyvást a Plankenhorstéknál ülsz, ahova neki okai lehetnek nem menni; de arról
                  bizonyos lehetsz, hogy legalább hússzor keresett a szállásodon, s még ma egyszer
                  föl fog itt keresni.</p>
               <p>- De hát mit tesz itt az anyám?</p>
               <p>- Rosszat. S az a baj, hogy ez tudva van róla. Azért jött, hogy Richárd bátyádat
                  rábeszélje csapatjával együtt való hazatérésre.</p>
               <p>- És rábeszélte?</p>
               <p>- Igen. Most Richárdot három nap óta üldözik. A Kárpátok közé menekült; ott lóval
                  keresztül nem hatolhat. Anyád pedig itt rekedt a városban, s egyike azoknak,
                  akiknek elfogatása el van rendelve.</p>
               <p>- Az istenért! - kiálta Jenő, helyéről felugorva.</p>
               <p>- Csak maradj a helyeden; még holnap reggelig semmi baj sincs. A város meg van már
                  szállva katonailag, de polgárilag még nincs berendezve. Rendőrség, detektív,
                  policáj még nem intézkedik. Az nem megy olyan hirtelen. Még most fenekestül fel
                  van fordulva minden; még most kavaroghat a menekülni akaró elem alá s fel, egyik
                  házból, egyik utcából a másikba; van reá huszonnégy órája. Akkor helyreáll a régi
                  rend. Odáig járhat-kelhet idebenn, akinek féltő az alakja, nincs, aki rá ügyeljen.
                  Hanem a városból már most sem menekülhet ki, mert a sorompókat őrzik. És mindenkit
                  letartóztatnak, aki nem a legújabb közegek által láttamozott útlevéllel jelenik
                  meg. És még az sem segít, ha valaki ügyesen utánozna aláírást, pecsétet, bélyeget,
                  mert vannak bizonyos titkos jelek az útleveleken, amiknek hiányáról a vizsgálók a
                  gyanús menekülőkre ráismernek. Innen tehát kijutni emberi lehetetlenség.</p>
               <p>Jenő úgy érzé, mintha az egész emberi lehetetlenség Atlaszterhe nyomná kebelét.
                  Forgott vele a világ.</p>
               <p>- Nekem nagy keserűséggel kell ugyan családodra emlékeznem - folytatá Rideghváry
                  -, hanem azért nem engedhetem, hogy atyád özvegye ily nyomorultul elvesszen. Íme,
                  szereztem számára útlevelet; ha eljön hozzád, add át neki, ezzel bizton kijuthat;
                  Lady Tankerwill nevére szól, anyád jól beszél angolul. Emellett semmi baj nem
                  érheti.</p>
               <p>Rideghváry olvashatá Jenő meghatott arcvonásaiból, ellágyult tekintetéből a
                  bámulatot, melyet az ifjúban maga iránt gerjesztett.</p>
               <p>- Kedves öcsém. Tudod, hogy engemet anyád és testvéreid mily kíméletlenül
                  taszítottak el maguktól. De ez énbennem gyűlölséget nem hagyott. Meggyőződéseink
                  különböztek, s én tisztelem az ellenkező meggyőződéseket. Politikai
                  meggyőződésekért meg tudunk halni, ha kell, meg tudjuk egymást ölni, ha
                  kényszerűség, de nem gyűlöljük egymást. Én azért meg nem feledkezem azon
                  fogadásrul, amit boldogult atyádnak tettem, hogy családját védeni fogom, ahol
                  lehet. Itt hagyom nálad ez útlevelet, a többit okosságodra bízom. Intézkedjél,
                  hogy a legnagyobb szerencsétlenséget elfordítsd családodról.</p>
               <p>Jenő úgy fázott, mikor az útlevelet átvette. Félt anyja sorsát kezében tartani.
                  Hátha elejti?</p>
               <p>- Most szóljunk a te ügyedről, kedves öcsém - szólt Rideghváry, más tárgyra térve.
                  - Azt hiszem, hogy te vagy még az egyedül családod tagjai közül, ki nem fosztott
                  meg azon jogtul, hogy sorsának intéző keze lehessek. Félre ne érts. Semmi oly
                  ügyedbe nem avatkozom, mely érzelem dolga. Lényeges, egzisztenciális kérdésről
                  beszélek. Te Bécsben maradtál a márciusi napok után, s ezzel eléggé kifejezted,
                  hogy mit érzesz a mostani fordulatok iránt. A legbölcsebb közönyt. Magam is osztom
                  azt; okos ember józan felfogással nem vetheti magát e felzúdult szenvedélyek közé;
                  amidőn még azt megítélni sem tudjuk, hogy melyik szenvedély igazságos, annál
                  kevésbé azt, hogy melyik lesz a győztes. Hanem azért egy lángész nem lehet arra
                  kárhoztatva, hogy pályát veszítsen.</p>
               <p>Jenő meg volt hatva azáltal, hogy ily szigorú bíráló elmétől lángésznek hallotta
                  magát neveztetni.</p>
               <p>- Azt jól teszed, ha a zivatar tényezői közé sem ide, sem oda fel nem esküszöl;
                  hanem azért lelked röptét elzsibbadni engedned nem szabad. A szerencsés véletlen
                  azon helyzetbe juttatott, hogy egy éppen most megürült állomás betöltése iránt
                  véleményadásom döntő befolyást gyakorolhat. Képességeid feljogosítnak azon
                  elővéleményre, hogy e hivatás betöltésére legalkalmasabbnak higgyelek. Ez volna a
                  szentpétervári nagykövetségnél az első titkári hivatal.</p>
               <p>Jenőnek nagyot dobbant a szíve rá.</p>
               <p>Atyjától sokszor hallotta, hogy ez állomás, mint legfényesebb hely, Ödön bátyjának
                  volt szánva.</p>
               <p>- Pályának igen szép - folytatá Rideghváry -, az itteni felkavart világtól egészen
                  távol esik; az ember menekülhet ez egész társadalomtól, melyből fáj kiválogatni a
                  barátait és ellenségeit, iszonyú alkut tenni kötelességek és hajlamok között.
                  Amott mindezeknek fölötte állhatsz. Európai magaslat az, melyhez nem csapkodnak
                  fel a vármegyei tengerviharok hullámai. És mindjárt elég fényes anyagi helyzet:
                  tizenkétezer forint rendes fizetés és illő reprezentacionális költségek. S aztán
                  minő jövendő! Minő messzelátó magaslat! Ez a hely nyitva áll számodra.</p>
               <p>Jenő lelke egészen elszédült e kápráztató ajánlatra. Ez több, mint amit valaha
                  álmodni mert volna.</p>
               <p>Rideghváry úgy tett, mint aki nem is figyel szavainak varázshatására. Óráját
                  nézte, s azután hirtelen fölállt.</p>
               <p>- Sokáig is időztem nálad; bizonyos helyen már várnak reám. Arra, amit ajánlottam,
                  ráérsz holnap reggelig válaszolni. Gondold meg a dolgot! Elhatározásod egész
                  életedre kihat; azért érdemes ennek körülményeit minden oldalról megvizsgálnod.
                  Tanácslom, hogy ha anyáddal találkozol, az ő tanácsait is kérd ki e tárgy fölött;
                  meglehet, hogy ő nyomatékos ellenindokokat tud felhozni. Azokat vesd össze az én
                  szavaimmal, s aszerint határozz. Jó éjt, öcsém!</p>
               <p>Azzal magára hagyta.</p>
               <p>Ó, de jól tudta azt a kegyelmes úr, hogy mi hatása volt szavainak a viaszkedélyű
                  ifjúra! Dehogy fogja ez anyjának említeni ezt az ajánlatot!</p>
               <p>Kivált, ha anyjának azt a levelét elolvassa, amit most Rideghváry kegyéből
                  megkapott.</p>
               <p>Amint feltörte azt a levelet, nem a pénz érdekelte jobban, mint a mellé írt
                  tartalom.</p>
               <p>Anyjának saját írása volt az.</p>
               <p>
                  <hi>Kedves fiam!</hi>
               </p>
               <p>
                  <hi>Olvastam soraidat, mikben felszólítasz, hogy boldogságodban
                     vegyek részt, és szeressem én is azt a némbert, kit menyasszonyodul megnevezsz.
                     Ha a te szíved boldogsággal megtelik, annak a fölöslege az enyimet tölti meg. -
                     Rangot, vagyont, születést nem számítok a boldogság tárgyai közé. - Ha
                     választasz egy leányt az ismeretlen néptömeg közül, munkásnőt, becsületest,
                     egyszerűt, áldásom fogadd; büszke leszek rá. S ha választasz egy divatleányt,
                     kinek rossz híre ismerős világszerte, kacért, pazarlót, kérni fogom Istent,
                     áldásul fordítsa jóra a rosszat, s engedjen boldognak lenned. Azt a nőt is
                     elfogadom. - De ha nőül veszesz egy Plankenhorst Alfonsine-t, azt meg nem áldja
                     sem Isten, sem anyád! Akkor tőlem örökre búcsút vettél.</hi>
               </p>
               <p>A legkeserűbb döfés egy szerelmes szíven!</p>
               <p>Tehát egy divatleánynál, egy kacér teremtésnél alábbra becsüli azt, akit ő imád.
                  Akárkit, annak a “némber”-nek az utolsó cselédjét üdvözölné fia menyasszonyául,
                  csak Alfonsine-t nem.</p>
               <p>S mit vétett Alfonsine neki? Mit vétett Alfonsine bárkinek a világon?</p>
               <p>A nők túlságosak, ha egyszer politikai hevélyekbe keverednek.</p>
               <p>De hát ott is legfeljebb Plankenhorstné ellen lehetne kifogása; Alfonsine ártatlan
                  minden diplomáciai cselszövénytől.</p>
               <p>Eszébe jutottak Alfonsine szavai:</p>
               <p>“Megtagadom érted hitemet, megtagadom családomat, megtagadom az anyámat!”</p>
               <p>És eszébe jutottak a forró csókok, az őrjöngő ölelések, mik e szavakat
                  megelőzték.</p>
               <p>Az nem törődik anyja haragjával, anyja átkával: “Leszek földönfutó, leszek koldus,
                  de veled megyek.”</p>
               <p>És neki nincs-e bátorsága hasonlóan érezni, hasonlót mondani?</p>
               <p>Hát őfölötte nagyobb hatalma van-e az anya indulatának, mint kedvese szerelmének?
                  Ki parancsol itt? Az erő vagy a gyöngeség? Nem gyöngeség-e a gyermek ragaszkodása
                  anyjához, s nem erő-e a férj szerelme nejéhez?</p>
               <p>Hiszen te nem vagy már gyermek!</p>
               <p>Az a másik anya milyen hideg gúnyolódással mondá: “Ön most semmi! Ön egy nem
                  látott ember! Ki adna önnek feleséget? Tegye ön magát láthatóvá, s visszajöhet
                  megint. Ha holnap, hát holnap.”</p>
               <p>Minő diadal volna e büszke, nagyralátó nő előtt mindjárt holnap megjelenni, s azt
                  mondani neki:</p>
               <p>“A holnap itt van, én is itt vagyok. Vagyok már valami, állok már valahol, ahol
                  mindenki meglát.”</p>
               <p>És azután eltávozni innen, messze, más égalj alá; ahova ez itteni zűrzavarból
                  semmi sem fog követni, egyedül a boldogító szerelem. Itt hagyni civódó, dühöngő
                  pártfeleket, kiknek gerjedelmeiben sem innen, sem túl nem tudsz részt venni;
                  kiknek küzdelme csak izgat, csak szomorít, aggállyal tölt el. Itt hagyni az
                  egészet.</p>
               <p>Amellett úrnak lenni; nagy befolyású, magasan álló, emlegetett tényezőnek a
                  világban. Egyszerre egy nagy lépéssel foglalni el a pályát, melyen a nem
                  hétköznapi emberek járnak.</p>
               <p>Ah, ez a ragály lelkének minden érzelmére kiterjedt már. Szerelme égett, hiúsága
                  ragyogott, félelme melegedett e lángnál.</p>
               <p>El volt már határozva, hogy holnap reggel mit fog felelni Rideghvárynak, ez
                  egyetlen, e legnagyobb jóltevőjének!</p>
               <p>Sohasem fogja neki e szolgálatot elfeledni.</p>
               <p>S ha anyja eljön, és minden varázshatalmát megkísérti is fia fölött - előre el van
                  határozva, hogy győzni nem fog. Tisztelet az anyai szeretetnek - egész a hitvesi
                  szerelemig. Ott az a másik szerelem megy elöl. “Te férfi vagy, neked csak akarnod
                  kell!” - mondá a leány. Jenő azt hitte magáról, hogy eljött az idő, amelyben meg
                  fogja mutatni, hogy akarni tud!</p>
               <p>Jenő meghagyta inasának, hogy amint az a nő, aki őt az utóbbi napokban több ízben
                  kereste a szállásán, ismét eljő, bejelentetlenül bocsássa be.</p>
               <p>Azonban hiába várt. Anyja nem jött el.</p>
               <p>Késő éjig fenn virrasztott. Inasát többször leküldte a házmesterhez, megtudakolni,
                  nem kereste-e őt ugyanazon asszonyság, ki többször kérdezősködött utána a múlt éji
                  órákban. Az nem jött vissza.</p>
               <p>Azután csak ráadta magát, hogy lefeküdjék; de nagyon rosszul tudott aludni;
                  mindenféle rossz álmok szüntelen felriaszták.</p>
               <p>Alig várta, hogy reggel legyen. Az pedig így ősz utolsó napjaiban nagyon szeret
                  magára váratni. Már a ködök is beálltak.</p>
               <p>Anyja csakugyan nem kereste őt többet. Azt vagy elfogták, vagy kimenekült már.</p>
               <p>Nem nyughatott, míg magának efelől bizonyosságot nem szerez.</p>
               <p>Amint nagyvárosi értelemben megreggeledett, értve alatta azt az időt, amelyben
                  preszupponálható, hogy egy szubalternus a büróséfjét nem háborítja többé a
                  kávézásnál, bérkocsit hozatott (ma már az is kapható volt, még tegnap ágyút
                  vontatni járt a gazdája), s Rideghváryhoz sietett.</p>
               <p>Az volt hozzá a legelső kérdése:</p>
               <p>- Nem tud ön valamit az anyámról? Máig sem jött el hozzám.</p>
               <p>- Azt tudom. Már kimenekült. Az éjjel elfogták a zöldségárusnét, akinél rejtőzött;
                  az bevallotta, hogy álruhában ő szöktette keresztül a zöldségeskerteken; ott kocsi
                  várt rá, ezóta Pozsonyban van.</p>
               <p>Jenő keblét nagy lidércnyomás hagyta el erre a szóra. Tehát megszabadult az anyja!
                  Tehát megszabadult az anyjától.</p>
               <p>Most már akarhat.</p>
               <p>- Aludtál egyet a tegnapi ajánlatomra? - kérdezé Rideghváry.</p>
               <p>- Elhatároztam magamat. A követségi titkárságot elfogadom.</p>
               <p>Rideghváry megszorítá a fiatalember kezét.</p>
               <p>- Bizonyos voltam felőle. Hogy lásd, mennyire bíztam hozzád, milyen hitem volt
                  józan felfogásod iránt, íme, itt van már nálam készen kineveztetési okleveled.</p>
               <p>Azzal kihúzta a szekrény fiókját, s kezébe adta Jenőnek az iratot.</p>
               <p>Jenő el volt ragadtatva e szeretetre méltó gondoskodás által.</p>
               <p>Hisz így csak a hajdankor tündérei szoktak gondoskodni választottaikról.</p>
               <p>- Holnap fel fogsz esküdni, s azután egész nyugalommal intézd el ügyeidet itt
                  Bécsben, oly módon, mint aki hosszabb időre távol marad. Ami feloldani való
                  viszonyod van, azt oldd fel, ami megkötni való van, azt kösd meg végképp.</p>
               <p>Jenő elértette a gyöngéd célzást.</p>
               <p>- Ez nem fog méltóságod tudta nélkül megtörténni.</p>
               <p>- Értelek. Tehát siess, ahova legelébb vágyaid visznek.</p>
               <p>Plankenhorstné e napon nagyon korán készen volt a toalettjával; annak köszönheté,
                  hogy Jenő nem a fésülködőszobában rontott rá. Mert bizony rárontott volna ott
                  is.</p>
               <p>Nem is lehetne emberileg kívánni, hogy egy megszűnt kancelláriának extra statum
                  fogalmazója, mikor egy elvesztett ezerkétszáz forintos hivatalból egyszerre egy
                  tizenkétezer forintosba felemelkedik, ne a fejével törje be az ajtót, amelyen őt
                  imádottjának anyja, mint tegnap fumigált kérőt, kicsukta.</p>
               <p>Antoinette asszony mindazáltal úgy tett, mint aki csodálkozik.</p>
               <p>Jenő is gondolta azt; fog neki meglepetést szerezni! Egész aplombbal járult a
                  delnő elé, s jól kigondolt beszéddel kezdé:</p>
               <p>- Asszonyom! Ön azt mondá: “Ha holnap, hát holnap.” A holnap, íme, itt van, s én
                  vagyok már valami.</p>
               <p>Szavainak bizonyítékául odanyújtá Antoinette asszonynak a kinevezési okmányt.</p>
               <p>Plankenhorstné a kellemetes meglepetés mosolyával olvasá azt végig, s azután
                  legszívélyesebben nyújtá kezét Jenőnek.</p>
               <p>- Igen örülök rajta.</p>
               <p>Jenő érzé, hogy most egy kicsit meg kell mereszteni a nyakát. Most már az ember
                  valami. Nagy valami.</p>
               <p>- Szabad tehát a tegnapi kérdésemet újra feltennem?</p>
               <p>- Már válaszoltam rá - szólt Plankenhorstné malasztteljes kegyességgel. - Kívánja
                  ön, hogy Alfonsine-t értesítsem efelől?</p>
               <p>- Könyörgöm érte.</p>
               <p>Plankenhorstnénak csak a szomszéd szobába kellett átlépni, hogy Alfonsine-t kézen
                  fogva kivezesse.</p>
               <p>Alfonsine zavarodottnak mutatta magát, s iparkodott úgy tenni, mint aki nem érti,
                  hogy mit akarnak tőle.</p>
               <p>Antoinette asszony pedig odavezeté Jenő elé, s bemutatá neki az ifjút:</p>
               <p>- <hi>Őnagysága</hi>, a szentpétervári követségi titkár úr.</p>
               <p>- Áh! - Alfonsine most aztán üdvözlő mosollyal nyújtá kezét Jenőnek, ki azt
                  remegve fogadta.</p>
               <p>- Csak tartsa ön meg - súgá kegyteljes mosollyal Antoinette.</p>
               <p>Mely anyai jóságteljes kimélytelenségre Alfonsine hirtelen odaborult anyja keblére
                  - valószínűleg arcának szemérmes elpirulását eltakarandó. Jenő pedig sietett kezet
                  csókolni leendő napának, mire az Jenő homlokának egy csókot adott - hideget, mint
                  egy fakép.</p>
               <p>Alfonsine nem volt többé rábírható, hogy lesütött szempilláit felemelje; most már
                  vőlegénye előtt áll.</p>
               <p>- Mikorra kívánja ön, hogy ismerőseinket értesítsük efelől? - kérdezé Antoinette.
                  - Holnapra, ugyebár? Délelőtt tizenkét órára? Eléggé sietek-e?</p>
               <p>Ó, Jenő nem talált elég erős szavakat hálája kifejezésére.</p>
               <p>- Tehát holnap tizenkét órakor. Ön jöhet hamarább is. Nemde, Alfonsine?</p>
               <p>Itt ismét sora volt, hogy Alfonsine elrejtse arcát anyja csipkéi közé.</p>
               <p>- No, felelj hát! Hisz ez a te dolgod.</p>
               <p>Alfonsine alig hallhatólag bírt annyit rebegni, hogy “igen”.</p>
               <p>Mikor úgy megzavarja a szemérmes lánykának az eszméit az a gondolat, hogy most
                  férjhez kérik. Ez kegyetlenség!</p>
               <p>Jenő pedig túl boldoggá lett ettül a suttogó szótul. Még a kinevezési oklevelet is
                  majd ott feledte Antoinette asztalán, mikor elment. Annak kellett azt
                  utánavinni.</p>
               <p>Legalább még egyszer megszoríthatá leendő veje kezét a kegyteljes delnő, s szemébe
                  mondhatá:</p>
               <p>- Büszke vagyok önre!</p>
               <p>Jenő most már rohant haza.</p>
               <p>Úgy érezte, hogy most kezd el élni.</p>
               <p>Az eddigi csak növényélet volt. Most lett már ember.</p>
               <p>Ami vágyainak zenitjét képezte, egyszerre egy napon elérve mind a kettő. Úr lett
                  és férj. Irigylett úr, irigylett férj.</p>
               <p>Az egész világ új alakokkal népesült meg egyszerre körüle.</p>
               <p>Hanem valami mégis úgy borongott kedélyén.</p>
               <p>Olyan volt az, mint ez az őszutói nap. A verőfény süt, de valami vékony köd
                  fekszik előtte, mely nem engedi, hogy tisztán ragyogjon és melegítsen.</p>
               <p>Ez a ködborongás Jenő boldogsága verőfénye előtt az a folyton nyomasztó tudat
                  volt, hogy anyja erről semmit sem tud, az nem akarta, az nem örül ennek.</p>
               <p>És ő hozzájutott ehhez a boldogsághoz, anélkül hogy megküzdött volna érte anyja
                  ellenvetéseivel, anélkül hogy meggyőzte volna annak szerető szívét magával e
                  szeretettel. Megszökött, bujdokolt előle. Örül gyáván, hogy nem találkozott vele.
                  Titokban örvend, hogy e harc el lett engedve szívének.</p>
               <p>Valami nyugtalan szellem jár minduntalan mögötte, s büszkesége, boldogsága álmain
                  keresztül suttogja szívébe ez ébresztő szót: “Te gyáva!”</p>
               <p>Hasztalan menti magát e nyugtalanító kísértet ellenében azzal, hogy hiszen annak
                  örül, hogy anyja megmenekült. “Hazudsz! - súgja neki az igazmondó öntudat. - Annak
                  örülsz, hogy te menekültél meg az anyádtól.”</p>
               <p>Az est közeledte még nyomasztóbbá tette ez önvádat. Nem tudott honn maradni.
                  Felkészült, hogy kimegy valahová. Pedig ezen a napon nem sok szórakozás
                  kínálkozott Bécs utcáin és mulatóhelyein.</p>
               <p>Mikor tükre elé állt, hogy nyakkendőjét megigazítsa, egyszerre
                  visszatántorodott.</p>
               <p>Az a rettegett rém, aki egyre szívébe suttogá e szót: “te gyáva!” - most egyszerre
                  alakot, arcot öltve, támad elé. Édesanyját látja belépni a szobába.</p>
               <p>- Anyám! - kiálta a rémület fojtott hangján az ifjú.</p>
               <p>Ó, nem az az alak állt előtte, akitől ő rettegett, akit ő úgy várt, mint büszke,
                  parancsoló tekintetű úrnőt. - Egyike a golgotai alakoknak, kik ott roskadoznak a
                  keresztfa tövében, halavány, kíndúlta arccal; szemekkel, mik már elpazarolták
                  könnyeiket; a fájdalom élő kifejezése. Ez volt az ő anyja.</p>
               <p>És e pillanatban meg lehetett elégedve szívével az ifjú. Nem jutott eszébe, hogy
                  ez a nő az ő nagyravágyását, az ő szenvedélyét megtámadni jő ide, csak az jutott
                  eszébe, hogy anyja a veszély tűzhelyén jár.</p>
               <p>Megölelte őt, mintha ölelésével akarná eltakarni, hogy meg ne lássák e drága
                  alakot.</p>
               <p>És érezte arcán anyjának égő, lázas csókját. Ó, ez nem olyan csók volt, mint azé a
                  másik anyáé!</p>
               <p>- Hogy jössz ide, édes, kedves anyám?</p>
               <p>- Nagy útról jövök.</p>
               <p>- Nekem azt mondták, kimenekültél, s már Pozsonyban vagy.</p>
               <p>- Úgy volt. Három nap hasztalan kerestelek; aztán felhagytam a reménnyel, hogy
                  megtaláljalak, s elhagytam e várost. Hanem Pozsonyban hallottam <hi>valamit</hi>, és az visszahozott.</p>
               <p>- Te <hi>visszatértél</hi>!</p>
               <p>- Hogy veled beszéljek.</p>
               <p>- Ó, minek tetted azt? Hiszen ha tudattad volna velem, én mehettem volna oda, ahol
                  te vagy. Miért nem parancsoltál velem?</p>
               <p>- Ó, fiam, én nem parancsolok. Én nem tanultam azt. Könyörögni jöttem hozzád. Ó,
                  ne félj tőlem. Ne nézz engem kísértetnek, ki közéd és vágyaid közé áll. Nem
                  akarlak én lebeszélni semmiről, amit te elhatároztál magadban. Csak könyörögni
                  jöttem hozzád.</p>
               <p>- Anyám, ne szólj ezen a hangon, kérlek!</p>
               <p>- Bocsáss meg érte! Nem akartalak keseríteni. Nehány nap előtt még voltak
                  követeléseim fiam iránt; ma már nincsenek. Akkor írtam hozzád egy levelet,
                  megkaptad-e? Büszke, sértegető levél. Tépd össze! Ne emlékezzél rá többet! Azt egy
                  haragos asszony írta. Az a haragos, büszke asszony nincs többé. Minket igen nagy
                  csapások aláznak meg, és azoknak még nincsen vége. Ó, én nem vagyok más, mint egy
                  gyászoló özvegy, ki fiainak megásott sírja előtt könyörög, maga sem tudja, kinek.
                  Talán a sírnak, hogy ne kívánjon megtelni.</p>
               <p>- Ó, édes jó anyám, hiszen fiaid élnek!</p>
               <p>A nő szeme a könnyek között villámokat lövellt e szóra. Megragadta Jenő kezét
                  hevesen.</p>
               <p>- Tudod, hol élnek? Az egyik most tör utat magának a Kárpátokon keresztül
                  hazájába. Előtte, mögötte, körüle üldözők; alatta a tátongó hegyszakadék, az áradt
                  hegyfolyam, felette a vihar és a keselyűk. Ha el nem fogják, ha éhen nem vesz, ha
                  folyamok el nem nyelik, talán a csatatérre menekülhet. Ott várja őt már a másik
                  fiam, vezetője egy csapatnak. Tudod, kikből áll ez a csapat? Gyermekekből, kik
                  anyjaiktól megszöktek, és családapákból, kik nőt, gyermeket elhagytak. Valami
                  rettenetes láz űzi valamennyit a halál mezejére. Ott el fognak veszni
                  valamennyien.</p>
               <p>- De hát miért kell nekik elveszniök?</p>
               <p>- Mert nagyon fáj nekik a szívök, s nem tudják másként meggyógyítani.</p>
               <p>- De hátha győzni fognak, anyám?</p>
               <p>- Fognak! Az istenre mondom: fognak! De az nekik nem fog használni semmit. Csak
                  nagyobb veszedelem támad belőle. Csodákat fognak tenni, kényszeríteni fogják a
                  világot, hogy őket tisztelje, ragyogni fog csillagzatuk az egész elsötétült Európa
                  fölött. Annál rosszabb rájuk nézve. Ítéletük már ki van mondva, megpecsételve a
                  világ minden hatalmasai által. Ha meghalnak egy ütéstől, jó; ha nem, kapjanak
                  másik ütést, és annyit, amennyi elég lesz nekik, hogy meghaljanak. Pozsonyban
                  tudtam meg ezt elfogott leveleikből. Ez hozott vissza. Engedd meg, hogy leüljek
                  nálad; nagy utat tettem, és sokat gyalog.</p>
               <p>- Ó, szegény jó anyám!</p>
               <p>Jenő leülteté anyját maga mellé a pamlagon, és átölelte vállait.</p>
               <p>- Hogyne jöttem volna vissza, hogy még egyszer lássalak utoljára az életben.</p>
               <p>- Ó, ne mondd azt!</p>
               <p>- Messze fogsz menni tőlünk, s jaj nekünk, mikor ismét visszatérsz. A büszke
                  emberek már sorakoztak, és kifőzték, hogyan álljanak bosszút az anyjukon, aki őket
                  megfenyítette.</p>
               <p>- Kik azok?</p>
               <p>- A te barátaid. A te pártfogóid. Nem szidalmazom őket, ne félj. Ők jobbat akarnak
                  veled, mint én. Én elvesztenélek, ők megmentenek. Én sötét, zord, örömtelen életet
                  készítenék számodra; ők neked boldog szerelmet, fényes pályát adnak. Jobban
                  szeretnek, mint én. Nem versengek velük. Nem, fiam! Igazad van neked és nekik. Mi
                  őrjöngők vagyunk, kik egy semmiért, egy gondolatért, egy álomképért mindenünket
                  odaadjuk; megkínozzuk magunkat, és meghalunk: Ne érts meg bennünket soha! Légy
                  boldog ember! Eredj azokkal, kik most elindulandnak a minden oroszok birodalmába
                  szövetséget keresni felháborodott hazájuk ellen. Mind magyarok ők, s bizonyosan
                  mindannyinak úgy fáj a szíve, mint neked, midőn legfélelmesebb ellenségüket
                  meghívják tulajdon anyjuk, tulajdon testvéreik ellen. És mégis megteszik, mert
                  erős meggyőződésük, hogy az anyát, a testvért meg kell hódítani. A
                  Baradlay-címeren két nagy folt esett. Ödön és Richárd nevei. A te neved be fogja
                  azt aranyozni. Minő fényes cáfolat lesz az a világ előtt, ha hirdetni fogják: a
                  két hűtelen Baradlay ellen tulajdon testvérük, a harmadik indult el meghívni a
                  nagy hatalmú szövetségest.</p>
               <p>Jenő arca sápadt lett, mint a szobor; merev tekintettel bámult maga elé. Ezt neki
                  nem mondták elébb. Pedig bizony magátul is rájöhetett volna.</p>
               <p>- A kimenetel nem kétséges, bizonyos - folytatá Jenő anyja, látnoki tekintettel
                  bámulva a gyertya világába. - Mi el fogunk veszni. De te megmaradsz. Két hatalom
                  ellen meg nem állhatunk. Ha mind vasból volnánk is, eltemetne bennünket a ránk
                  ömlő láva. Bátyáid majd elesnek itt-amott. A halál olcsó. Te boldog ember leendsz,
                  és új családot alapítasz. Te maradsz a Baradlay családfő. Szép nő irigyelt férje
                  leendsz. Felejthetlen szolgálatokért fényes kitüntetésekkel jutalmazva. Magas,
                  előkelő férfi. Az új korszak leendő büszkesége.</p>
               <p>Jenő megannyi nehéz követ érzett fejére hullani e keserű dicsőítés szavaiban.</p>
               <p>- Hozzád jönnek majd könyörögni sokan az alacsony emberek közül, kiknek olyan
                  porban mászó panaszaik vannak. Sok jót fogsz tehetni. Tenni is fogsz, tudom; mert
                  jó, kegyelmes szíved van. Azok között, kik hozzád mint nagy, hatalmas úrhoz
                  folyamodni jönnek majd, fiam, el ne felejtkezzél az én kérésemről. Lásd, én
                  siettem hozzád a legelső folyamodással.</p>
               <p>Ó, mennyire megalázva érezte magát az ifjú. Hiszen ha gúny volna az, amit anyja
                  mond neki; de való!</p>
               <p>- Nem magamért, nem testvéreidért könyörgöm hozzád. Minket a mi végzetünk majd
                  utolér. S ha utol nem érne, hidd el, szemközt megyünk rá. Richárd bátyád nőtlen,
                  nem marad utána senki. De Ödön bátyádnak két szép fia van. Az egyik csak most egy
                  hónapja született. Bizonyos az, hogy nagy szolgálataidért fényesen lész
                  megjutalmazva. Bátyáid vagyonát majd el fogja kobozni a hatalom. És azt akkor majd
                  mind te nyered meg.</p>
               <p>Jenő rémülten szökött fel helyéből, mint Saul, mikor a próféta lelkét eléje idézte
                  az endori bűvésznő.</p>
               <p>Anyja folytatá:</p>
               <p>- És majd akkor, midőn gazdag és hatalmas fogsz lenni, midőn egyedül fogod bírni
                  mindazt, amit most együtt bírunk veled; midőn boldogságod fényében úszni fogsz,
                  fiam, emlékezzél ez órára, anyád könyörgő szavára; fiam, bátyád gyermekeit
                  koldulni ne engedd!</p>
               <p>- Anyám! - kiálta fel magánkívül, keservtől agyonkínozva a legkisebb testvér, s
                  odarohant íróasztalához, kirántotta fiókjából kinevezési oklevelét, s darabokra
                  szaggatva szórta azt el maga körül.</p>
               <p>S aztán sírva borult anyja ölébe.</p>
               <p>- Én nem indulok el azon az úton.</p>
               <p>Ó, az leírhatatlan öröm volt, amivel e szavakban anyját megajándékozá. Hogy
                  ölelte, hogy csókolta gyermekét, ezt az utolsót, ezt a legjobban szeretettet.</p>
               <p>Nem félt neki megmondani, hogy ő a legkedvesebb gyermeke mind a három között.</p>
               <p>- Ugye, velem jössz, fiam?</p>
               <p>- Anyám, veled megyek.</p>
               <p>- Téged nem bocsátlak harcolni; te velünk maradsz. Vigasztalónk leszesz. Én azt
                  akarom, hogy te élj; én azt akarom, hogy te boldog ember légy. Ugye, megengeded
                  nekem, hogy én azt remélhessem, hogy te boldog ember fogsz lenni?</p>
               <p>Jenő nagyot sóhajtott. Eszébe jutott valami, aminek most már vége. Még átlátszó a
                  víz, amelybe elmerül az; de már halva van. Az álmodott boldogság képe.</p>
               <p>Nem felelt semmit, csak megcsókolta anyját. A kínált áron nem akart boldoggá
                  lenni. Más áron pedig a boldogság nem kínáltatott.</p>
               <p>- Siessünk innen, mentül elébb!</p>
               <p>Eszébe jutott az útlevél.</p>
               <p>- Itt várt számodra az útlevél, anyám, ha tegnap jöttél volna. Ma ismét hasznát
                  veheted.</p>
               <p>- Ki adta neked ezt az útlevelet? - kérdé Baradlayné.</p>
               <p>Jenő gondolkozott, hogyan ne említse azt a nevet.</p>
               <p>- Családunknak egy régi ismerőse; ugyanaz, ki e kinevezési oklevelet szerzé
                  számomra.</p>
               <p>- S hiszed, hogy én e kézbül elfogadok valamit?</p>
               <p>Baradlayné a többi papírrongyok közé veté az eltépett útlevelet. Legyenek
                  együtt.</p>
               <p>- Mit tettél? Most hogyan menekülsz? Minden út, minden kijárat őrizve van.</p>
               <p>A delnő büszkén emelé fel most már diadalmas arcát.</p>
               <p>- Mintha nem tudnék túljárni valamennyinek az eszén! Vedd köpenyedet, fiam!
                  Elviszlek én magammal úgy, hogy emberi szem meg sem láthat.</p>
               <p>És másnap hiába várta a kegyelmes úr az új követségi titkárt, hogy elvezesse a
                  felesküvésre; hiába várta örömanya és menyasszony és meghívott vendégsereg a
                  vőlegényt a gyűrűváltásra; nem jött az többé elő.</p>
               <p>Bizony magával ragadta a harmadik fiát is az a rettenetes asszony.</p>
               <p>Merre tűnt el, hol mehetett ki a szoros őrizet közül, sohasem találta ki senki.
                  Hiszen minden útja el volt állva.</p>
               <p>Arra a gondolatra nem jött senki, hogy ilyenkor a Duna folyama is jó országút
                  olyan emberek számára, akiknek van szívük éjjel, sötétben, sűrű köd alatt egypár
                  vakmerő halász evezése mellett egy keskeny csónakon a hullámokra bízni
                  életüket.</p>
               
            </div>
            <div type="chapter">
               <head>ELÖL VÍZ, HÁTUL TŰZ</head>
               <p>De most merre?</p>
               <p>Ez volt a menekülő huszárcsapatra nézve az élet-halál kérdés.</p>
               <p>Útjukat állja egyfelől az egész hadsereg, melynek zászlói közül a magukét
                  kiragadták; másfelől két folyam, a Duna és a March; azután egy hegylánc, a
                  Kárpátok. Ahol út és emberlakta hely van, ott megrakva minden helység a
                  főhadsereghez siető katonasággal; amerre pedig szabad a tér, ott nincs sem út, sem
                  hajlék megpihenésre, sem egy falat kenyér.</p>
               <p>Másfél óra hosszat ügetve mentek folyvást egy dűlőúton előre, melyről tudták, hogy
                  a Dunához vezet.</p>
               <p>Akkor elhajtotta a szél a felhőket, s amint megszűnt az eső, kezdték tájékozni
                  magukat.</p>
               <p>Jobbrul meglátszott a Duna. Tükre fekete volt a fölötte elvonuló felhőtől.</p>
               <p>A jobb parton látszott egy leégett révház, melyet öt nappal elébb még a stájer
                  vadászok védtek a horvát csapatok ellen, s a harcban elpusztítottak.</p>
               <p>Ide irányította csapatját Richárd.</p>
               <p>A puszta épület kormos falait nem őrizte senki, a tágas udvaron elfért az egész
                  lovasság.</p>
               <p>- No, fiúk! - monda Richárd, maga körül gyűjtve legényeit -, most rátérünk arra az
                  útra, amelyiken vagy hazajutunk, vagy a pokolba. Jól tudjátok magatok is, de azért
                  én is elmondom, hogy amit csak ember valaha kiszenvedett, az mind előttünk áll
                  sorban, néhol csoportban is. Futnunk kell éjjel és nappal, úsznunk vad és szelíd
                  vizeken keresztül, hegyeket megmásznunk, szemünket le nem hunynunk, koplalnunk,
                  verekednünk; amelyikünk kidűl, az elveszett; ha elfognak bennünket, főbe lőnek. Én
                  tehát nem mondom senkinek, hogy jöjjön velem, hanem megyek előre. Nem nézek hátra,
                  nem számlálom meg, hányan jönnek velem abból a kétszázhúszból, akiből a század
                  állt még tegnap este. Nem esküdtetek meg senkit. Sötét van; aki másra gondolta
                  magát, elmaradhat, visszatérhet. Hanem ha egyszer a nap feljön, akkor azután, aki
                  odáig velem jött, az készen legyen rá, hogy a csatatér törvénye alatt áll, és
                  megtesz mindent, amit én parancsolok, zúgolódás, morgolódás nélkül. Most tehát
                  utánam, akinek tetszik! Jön az első próba!</p>
               <p>Az első próba nagyon alkalmas volt arra, hogy valakit, akinek a szíve nem dobog az
                  igazi helyén, rögtön megtérítsen. Richárd kapitány gázlót keresett a Dunán
                  keresztül.</p>
               <p>Korábbi táborozási hadgyakorlatokból jól ismerte a környéket, a Duna medrét
                  zátonyaival, sekélyeivel; neki és vén huszárjainak játék volt a Dunán átkelni híd
                  nélkül; hanem az ifjabbaknak aligha nem jutott valami eszébe, mikor felnéztek a
                  futó csillagra, mely éppen akkor hullott alá az égről, mikor a legelső paripa
                  csülökig kezdett gázolni a vízbe - s előttük állt az egész széles, sötét
                  folyamtükör, melyet nyeregben ülve, fegyverzetestül kellett átszelni.</p>
               <p>Pedig ez még csak játék! Mentül szélesebb a víz, annál lassúbb a folyása, annál
                  sekélyebb a medre. A két part között három zátony fekszik; azokat a víz
                  csillámáról felismeri a vezérlovag, s míg azokon végig csak gázolni kell a vizet,
                  a közöttük fekvő mélyebb folyáson igyekezve úsznak át a lovak.</p>
               <p>Ha valaki nézné ezt a képet, a sötét víz tükrén egy ezüstszegélyű óriáskígyót
                  látna átkanyarogni. A lovak fejei s a lovasok derékig emelkednek ki a vízből,
                  kettesével egymás mellett, hosszú sorban.</p>
               <p>A túlparton egy fiatal nyárfapagony fogadja a menekülőket. Annak egy tisztásán
                  összegyűjti Richárd követőit.</p>
               <p>- Most számláljuk meg, hányan vagyunk!</p>
               <p>Az őrmesterek számba veszik a legénységet.</p>
               <p>“Kétszázhúsz!”</p>
               <p>- Lehetetlen! - mond Richárd. - Hiszen kettőt az előőrsön hagytunk.</p>
               <p>- Már itt vannak - szólal meg egy dörmögő hang, melyben Pál úr borízű hangjára
                  ismer Richárd.</p>
               <p>- Te vagy az, Pál? - szól a kapitány megörvendve. - Utánunk találtál?</p>
               <p>- Ismerem az esze járását.</p>
               <p>- No, az derék volt tőled. Mi hír a táborból?</p>
               <p>- Mikor én eljöttem, a vasasok felkerekedtek, s lehúzódtak a város felé, mintha
                  csak ki akarnának bennünket kerülni; akkor aztán én is azt gondoltam, hogy nekünk
                  már itt nincs mit strázsálnunk, gyerünk, öcsém, a többiek után.</p>
               <p>- Nem vettél észre semmi zajt?</p>
               <p>- Semmi nesz sincs. Az eső sorban kioltotta az őrtüzeket.</p>
               <p>- Hová lett a hadnagy és zászlótartó?</p>
               <p>- Azok nem értettek velünk egyet; elzártuk őket egy kriptába.</p>
               <p>- Élve?</p>
               <p>- Igen. Fel van írva az ajtóra, hogy ott vannak, értük mehet, akinek kellenek.</p>
               <p>- Engem is oda zártatok volna, ha veletek nem jövök?</p>
               <p>- Igen. Halva.</p>
               <p>- Miért halva?</p>
               <p>- Megbecsültük volna vele.</p>
               <p>- Köszönöm. Megszolgálom. Most tegyétek le a kezembe az élteteket, amint én az
                  enyimet a tietekbe adom. Vedd kezedbe a zászlót; te fogod ezentúl hordozni.
                  Álljatok körülem!</p>
               <p>A huszárcsapat négyszöget alakított, melynek közepét Richárd foglalta el a
                  zászlótartóval.</p>
               <p>A láthatár keleti oldalán halványsárga vonal kezdte el különválasztani az eget a
                  földtől; de még inkább jelenté a reggel közeledését a távoli ágyúvillogás; az
                  ostromtelepek megkezdték munkájukat a torlaszok ellen. Virrad!</p>
               <p>A sápadt reggelfény s a tűzvillanások mellett esküdött kétszázhúsz ember, egy
                  sárguló erdő közepett vezére szavára vas engedelmességet, vak bátorságot,
                  végelszánást - egész a hazajutásig.</p>
               <p>Mikor a nap tűzveres hegyként kiemelkedett a hegyek mögül, akkor látták, hogy a
                  középen lobogó zászló - ama háromszínű.</p>
               <p>Előre!</p>
               <p>- Félnapi egérutunk van - monda Richárd bajtársainak -; aki legközelebb észre
                  fogja venni eltűnésünket, az Palvicz Ottó, a vértesek őrnagya. Üldözni fog
                  bennünket azon az úton, amelyen menekültünk, s csak itt fogja észrevenni, hogy
                  átúsztattuk a Dunát. Nehézlovasság ezt nem csinálja utánunk. Vissza kell kerülniök
                  a hajóhídig, hogy a túlsó partra átjöjjenek. Azalatt mi félnapi járóföldet nyerünk
                  előttük. Ha késő estig folyvást nyeregben ülünk, akkor üldözőink minden
                  erőfeszítés mellett sem érik el, hogy utunkat elvághassák. Ez az első nap
                  feladata. A többit majd megtudjuk később.</p>
               <p>Richárd minden nála levő pénzét kiosztá a legénység között azzal az utasítással,
                  hogy bárhova szórja is őket széjjel a viszontagság, élelmiszereikért
                  megfizessenek, a népet ne zsarolják.</p>
               <p>Azzal megindultak a nyárerdőből előre, utat keresni. A legközelebbi dűlőút egy
                  magányos úri kastélyhoz vezette őket.</p>
               <p>Az a kastély egy cseh főnemes birtoka volt.</p>
               <p>Csak az úrnő volt honn.</p>
               <p>Férje a koruna cseszka pártjához tartozik.</p>
               <p>Richárd maga beszélt az úrnővel, mire a legénység pálinkát, kenyeret, füstölt húst
                  kapott, valamint koszorúba fonott szénát és abrakot lovai számára.</p>
               <p>Két óráig pihentek itt. Richárd az úrnőtől egy részletezett térképet kapott,
                  melyben minden dűlőút fel volt jegyezve egész a morva és magyar határszélig. Erre
                  volt legfőbb szükség!</p>
               <p>Egy erdőkerülője az úri kastélynak vezette el félreutakon az egész csapatot a
                  legközelebbi erdőségig. Ott ismét szerencséjükre bízta őket, s a menekülő
                  hadfiakat elnyelte nemsokára az erdőhomály és a korán beálló őszi éjborongás.</p>
               <p>Amint egy hegyhátra felkapaszkodtak, Pál úr figyelmezteté Richárdot a hegytetőkön
                  itt-amott kigyulladó tüzekre.</p>
               <p>- Ez nekünk szól - monda Richárd. - Jeltüzek azok, amikkel szökésünket
                  tudatják.</p>
               <p>Nemsokára láthatták, hogy a jeltüzek nemcsak hátuk mögött, hanem előttük is
                  kezdenek sorba fellobogni. Az egész vidék mind a határszélig fel lesz ez éjszaka
                  ellenük zajdítva.</p>
               <p>Egy máglya a hátuk mögött hagyott ellenkező hegyoldalon az egész messze tájt
                  megvilágítá, amelyen éppen keresztüljöttek.</p>
               <p>Richárd távcsövével kiveheté, hogy a tűz világánál lovas alakok haladnak
                  keresztül.</p>
               <p>- Nyomunkban vannak! Sokkal hamarább, mint hittem. Most aztán nincs tanakodni való
                  idő.</p>
               <p>Hogy utat veszítsen, egy mély völgynek vette irányát.</p>
               <p>Ismerte azt a völgyet korábbi hajtóvadászatokból; egyik osztrák oligarcha birtokát
                  képezte az. A völgy oldalán szabályozott hegyi patak fut végig, mely alant roppant
                  medencét táplál vizével. Annak egy része halastónak van elrekesztve, más része hét
                  kőre dolgozó malmot hajt, s koronkint rétöntözésre is használtatik.</p>
               <p>Richárd úgy okoskodott, hogy ha ő e malmon egyszer túl lesz, annak a vízgátját
                  elszakítja, s a vizet ráereszti a völgyre. Akkor aztán nincs az a lovas, aki azon
                  a völgyön keresztül tudjon hatolni az ő nyomában, kivált ha Palvicz jön utána
                  nehézlovasaival, azok bizonyosan benne maradnak a posványban.</p>
               <p>Hanem egyre nem számított - arra, hogy ami szolgálatot ő szándékozik megtenni
                  Palvicz Ottónak: ugyanazt megtehette már valaki más őneki.</p>
               <p>Mikor a völgykanyarulatnál a malom tájékára értek, Pál úr vágtatott vissza az
                  előcsapattal, jelentve, hogy az egész völgy tele van vízzel, a gát keresztül van
                  szakítva előttük. A molnár azt mondja, hogy az uradalmi erdész vágatta azt
                  keresztül ezelőtt egypár órával. Tehát bizonyosan az ő feltartóztatásuk végett
                  történt az.</p>
               <p>Richárd a malomhoz lovagolt. A völgy egészen víz alatt állt már. S a vízen csak
                  egy keskeny cölöpös gát vezetett keresztül, az pedig kétölnyi szélességben le volt
                  bontva, úgyhogy csak a cölöpök álltak ki a vízből.</p>
               <p>Richárd nem veszté el hidegvérét.</p>
               <p>- Nem baj ez. Le kell venni a malom kapuit, keresztülfektetni a cölöpökön, s
                  mindjárt lesz hidunk.</p>
               <p>Intézkedését rögtön foganatosították. A malom kapui előhozattak, s áthidalták
                  velük a gátrést.</p>
               <p>Hanem a lovak nem akartak rámenni a hídra.</p>
               <p>- Félnek tőle, mert fehér - mondta Pál úr.</p>
               <p>- Be kell hinteni sárral - parancsolá Richárd.</p>
               <p>- Nem jó lesz. Akkor majd nem tudjuk meggyújtani.</p>
               <p>- Igazad van, Pál. Ha magunk átmentünk rajta, meg is kell gyújtanunk, hogy más ne
                  használhassa. Találsz a malomban degetet.</p>
               <p>Azt csakugyan talált Pál úr, egy hordóval. Végigönték s elmázolták a rögtönzött
                  hídon.</p>
               <p>Most aztán éppenséggel nem akart rámenni egy ló sem. A degettől csúszott a
                  patkója, s a tompa dobogástól visszarettent.</p>
               <p>Pál úr káromkodott, mint egy pogány.</p>
               <p>- Bizony itt nyomnak bennünket.</p>
               <p>- Dehogy nyomnak - biztatá Richárd. - Mi ketten szálljunk le a lórul. Egyikünk
                  biztatja hátul, másikunk vezeti a kantárnál fogva, mindenki lován maradjon.</p>
               <p>Ez volt aztán a pogánynak való munka. Egyenkint vonszolni át minden ijedező,
                  kapálózó lovat a dobogó hídon. A paripa, amint meghallotta a dübörgést lába alatt,
                  horkolt, tombolt, ágaskodott; a rajta ülő káromkodott. Pál úr könyörgött neki
                  minden szentekre; Richárd nyűtte rajta hátulról a rőzsekarókat, csak úgy
                  csattogott. Így vittek át minden lovat.</p>
               <p>No, ezt a lármát meghallhatta, aki csak élő emberszámot tett abban a
                  környékben.</p>
               <p>Nem is veszett az kárba; rövid idő múlva kigyulladt a jeltűz annak a hegynek a
                  tetején is, ahonnan a többi jeltüzet észrevették. Üldözőik már odáig értek a
                  nyomukon. Bizonyos, hogy erre a lármára csak utánuk találnak.</p>
               <p>Richárd és Pál úr facsaró víz volt már az izzadságtól.</p>
               <p>- No, kapitány uram, én ma leszolgáltam a purgatóriumból a fele kapitulációt -
                  monda az öreg, mikor már mind átvonszolták a lovasságot. Csak harminc vezetékló
                  volt még hátra harminc vitézzel.</p>
               <p>- Trombitaszót hallok a hátunk mögött - monda az egyik legény -, jó volna tán a
                  vezetéklovakat hátrahagynunk, s akik átmehetünk, mennénk tovább.</p>
               <p>- Csak fogadjátok az én parancsomat - monda Richárd -, a lovak közül egyet sem
                  szabad elhagyni; mindenki együtt maradjon. Senki előre ne menjen!</p>
               <p>A vezetéket is áthurcolták egyenkint.</p>
               <p>A trombitaszó most már egészen közel hangzott a völgyben, s a sötéthez szokott
                  szem kiveheté a közeledő fehér köpönyegeket.</p>
               <p>Richárd valamit súgott Pál úr fülébe, mire az két legénnyel eltávozott a gát
                  mentében.</p>
               <p>Azután meghordatta Richárd a rögtönzött hidat száraz gallyakkal, a maradék
                  kátrányt ráöntötte, s azzal üszköt dobatott bele.</p>
               <p>Mikor a láng fellobogott, már akkor színről színre láthatá egymást a két
                  csapat.</p>
               <p>Richárd felugrott lovára, s parancsot adott lovasainak az indulásra. “Csendben és
                  vigyázva a keskeny gáton végig a völgy mentében!”</p>
               <p>Ő maga leghátul maradt.</p>
               <p>Amazok ott túlnan nem jöttek a szokott zárt rendben. Az üldözés alatt nekik is úgy
                  felbomlottak a soraik, hogy óra járásnyira voltak elszórva egymástól; négyötöde az
                  ezrednek itt-amott elmaradozott.</p>
               <p>Azok között, akik a nemes hajtóvadászatban legközelebb érték a kergetett vadat,
                  ott volt Palvicz Ottó maga. Jó telivér lova győzte az üldözést. Húsz óra hosszat
                  tartott az már pihenés, etetés nélkül.</p>
               <p>Nem is igen volt Palviczcal több húsz embernél. A többi még ki tudja, mikor
                  érkezik.</p>
               <p>Hanem ennek a húsz embernek az élén mégis odalovagolt Palvicz Ottó az égő hídhoz,
                  s megkísérti a lovát nekihajtani. A paripa megtagadja a tűzbe ugratást.</p>
               <p>Palvicz ekkor átkiált Richárdra:</p>
               <p>- Baradlay Richárd százados!</p>
               <p>- Itt vagyok, Palvicz Ottó őrnagy!</p>
               <p>- Add meg magad kényre-kegyre!</p>
               <p>- Jöjj ide, és fogj el!</p>
               <p>- Azt meg is teszem, bizonyos légy felőle.</p>
               <p>- De ma nem.</p>
               <p>- Még ma bizonnyal. Addig meg nem pihenek.</p>
               <p>- Megpihentet ez a mocsár.</p>
               <p>- Egy óráig. Egy óra alatt betömetem a rést, s ismét sarkadban vagyok, nem
                  menekülsz meg tőlem.</p>
               <p>- Majd meglátod.</p>
               <p>E szóváltás alatt a halastó tájáról harsogó moraj hangzott, mint mikor vízzuhatag
                  omlik alá, s Palvicz Ottó észrevevé, hogy egy új áradat rohan a gátrés felé, mely
                  azt szélesebbre kezdi szakítani.</p>
               <p>- A halastó zsilipjét is felhúzattam - monda Richárd -, nem fogod te ezt a rést
                  egy óra alatt betömetni.</p>
               <p>Palvicz Ottó látta, hogy Richárdnak igaza van.</p>
               <p>- Azt látom, hogy nem jutok hozzád, hanem ha gavallér ember vagy, maradj a
                  helyeden, s vívjunk meg a tűzön-vízen keresztül, ahogy derék katonákhoz illik.
                  Elfogadod a pisztolyt?</p>
               <p>- Elfogadom.</p>
               <p>- Lövünk egymásra addig, míg egyikünk a lórul lemarad.</p>
               <p>- Nem bánom; hanem elébb a katonáid menjenek a lőtávolon kívül; minek lőnők meg
                  egymás helyett ezeket a derék fiúkat?</p>
               <p>- Igazad van. Jobbra át!</p>
               <p>- Balra át! Indulj!</p>
               <p>A két vezér a zuhatag két partján maradt, mely fölött recsegő lánggal égett a híd;
                  jó világítás egy éjjeli párbajhoz.</p>
               <p>Fehér köpönyeg volt mind a kettőn, jó céltábla. Kétszer lőttek egymásra; Palvicz
                  golyója Richárd csákóját fúrta keresztül, míg Richárd ónja Palvicz mellvértjén
                  ütött horpadást.</p>
               <p>- Újra töltsünk! - kiálta Palvicz. Hanem már ahhoz nem volt sem idő, sem alkalom.
                  Pál úr a halastó zsilipjét kiveté helyéből, s az egész víztömeg nekizúdult a
                  malomgátnak, az égő hidat cölöpöstül beledöntötte a mocsárba; egy perc alatt sötét
                  lett, s a két ellenfélnek menekülni kellett jobbra-balra a rohanó ár elől.</p>
               <p>- Holnap folytatjuk! - kiálta át Palvicz Ottó.</p>
               <p>- Ott leszek! - viszonzá Richárd.</p>
               <p>A mocsár, mely egy perc előtt még vérveres volt, mint a Phlegetón, most fekete
                  lett, mint a Sztüx.</p>
               <p>Ez fél napig vissza fogja tartani az üldöző lovasságot, azalatt tovább menekülhet
                  Richárd futó csapatja.</p>
               <p>Csakhogy most már fel van lármázva ellenük az egész vidék. A legközelebbi faluban,
                  melyet elérnek, már megtagadják tőlük a parasztok az élelmet. “Ti nem jó járatban
                  vagytok” - mondják nekik, s odább kell menniök étlen, mert rabolni nem
                  akarnak.</p>
               <p>Egy híd előtt már kaszás népfölkelés fogadja őket, s megtagadja az átkelést a
                  hegyi folyamon.</p>
               <p>- Kapitány uram! Ahogy Bécsben az apácaklastrom előtt tettünk!</p>
               <p>- Nem szabad - mond Richárd -, a föld népével nem verekszünk.</p>
               <p>Azokat ugyan egy sor lövéssel is szétriaszthatta volna, de inkább más utat vett, s
                  kétórai kerülőt csinált.</p>
               <p>Nem akart vért ontani, míg hazájába nem ér.</p>
               <p>Enni sehol sem kaptak már, a nép mindent eldugott előlük.</p>
               <p>Délfelé egy kocsmában jutottak egy egész kenyérhez és pálinkához.</p>
               <p>A kenyeret maga Richárd felosztá annyi darabra, ahány embere volt, s kiosztá
                  közöttük, mint az Úr vacsoráját. Egy korty pálinka a kenyérhez; ez volt minden
                  ebédjük. Mint a hajótörötteknél, kik egy tutajon menekülnek a tenger hátán.</p>
               <p>Délután ismét egy patakmalomhoz jutottak; az éppen haricskát őrölt.</p>
               <p>Eldorádó ez! Haricskapuliszka lesz itt minden ember számára! Lukulluszi vendégség!
                  Nincs ugyan hozzá se zsír, se szalonna, de fejedelmi lakoma az magában is. Ki ne
                  ismerné az ízét; mikor vadászaton elfogyott minden eleség, s aztán a jó sors egy
                  juhászkunyhóhoz vezetett, ahol volt minden: víz és haricskaliszt.</p>
               <p>A huszárok lenyergeltek, egy rész a lovak vasalásához fogott, másik a konyhához
                  látott, roppant kondérban kavargatva a fakóbarna liszttömeget, mely különös
                  szakácsművészi vegytan folytán, a víz hozzájárultával lassankint egy tömör egésszé
                  idomul, amit úgy neveznek, hogy puliszka.</p>
               <p>Richárdnak azalatt, míg a lakoma készült, gondja volt az előőrsöket kiállítani,
                  nehogy meglepessenek.</p>
               <p>Mikor készen volt a puliszka, rúdra vették a vaskondért, s mert abban estig sem
                  hűlt volna meg, leterítének a gyepre tizenkét huszárköpönyeget; s a nagy
                  fakanállal kitálalák tizenkét részre a párolgó főzeményt, amihez még a farkaséh
                  sem közeledhetett volna azon forrón.</p>
               <p>Mikor aztán éppen neki akartak telepedni a fehér köpönyegnek, mely egyúttal abrosz
                  volt és tál, jönnek vágtatva az előőrsök: “Rajtunk vannak a vértesek!”</p>
               <p>Hirtelen nyergelni és lóra kapni! A forró puliszkát belecsavarintani a köpönyegbe;
                  azt átvetni a nyergen! Még csak bele sem kóstolhattak.</p>
               <p>Zengett is az erdő a sűrű áldástól!</p>
               <p>És mármost megint előre, ahogy a ló bírja!</p>
               <p>Most már nem kereste Richárd, merre van út, csapás - hanem amerre a napkeletet
                  tudta, a rónán keresztül: mezőkön, tarlókon, szántott földeken át, hogy a hab
                  csorgott a lovakról kétfelől.</p>
               <p>- Minden lovunk itt vész! - dörmögé Pál úr a háta mögé, mikor a szétziláltan futó
                  csapatra visszatekintett.</p>
               <p>Egy-egy ló ki is dűlt; annak a lovasa felkapott a vezetékre. Jó volt azokat
                  elhozni. S aztán igyekezett az elmaradozó a többieket utolérni.</p>
               <p>Hanem az üldöző csapat sem volt jobb állapotban.</p>
               <p>Bár ily közel beérte ellenfelét, az egyenes úton nyomába szelve annak, ki
                  kanyarogni volt kénytelen; itt a szántóföldeken keresztüli futtatásban nem állta
                  ki vele a versenyt.</p>
               <p>Richárd jól számított erre. A nehézlovasság csak léptetve tudott haladni a süppedő
                  talajban, míg ők kocogva győzték.</p>
               <p>Mégiscsak amazoknak kell elébb kidűlniök.</p>
               <p>Richárd leghátul maradt, hogy egyetlen emberét se veszítse el. Ha valamelyiknek
                  valami baja történt, segített rajta.</p>
               <p>Így került össze másodszor is Palvicz Ottóval.</p>
               <p>A vértes őrnagy messze háta mögött hagyta utolsó kísérőjét is. Ő egyes-egyedül
                  rugaszkodott Richárd után.</p>
               <p>Richárd hátra-hátranézett rá, s engedte magához közelebb jönni.</p>
               <p>Egyszer aztán oly közel jutottak, hogy egymás szavát meghallhatták.</p>
               <p>- Állj meg egy szóra! - kiálta Palvicz.</p>
               <p>- Így is meghallom - felelt Baradlay.</p>
               <p>- Ha bátor vagy, ne fuss előlem!</p>
               <p>- Pedig leszek olyan bátor, hogy egészen elfutok előled.</p>
               <p>- Az gyávaság. A hátadat látom!</p>
               <p>- Majd lesz még megfordítva is.</p>
               <p>- Nem mersz velem megverekedni.</p>
               <p>- Nem akarok. Azalatt, míg mi verekszünk, a te csapatod utolérhetné az
                  enyimet.</p>
               <p>- Úgyis utoléri.</p>
               <p>- Gondolod?</p>
               <p>- Bizonyosan tudom. Ti balgák! Látjátok ott azt a füzes vonalt? Az ott a March
                  partja.</p>
               <p>- Ismerem.</p>
               <p>- Ott meg vagytok szorítva.</p>
               <p>- A Duna sem szorított meg.</p>
               <p>- A Duna még jó ember, de a March rossz ember. Azt te nem ismered.</p>
               <p>- Majd megismerkedünk egymással.</p>
               <p>- Jobb lesz, ha szembeállsz és megverekszel; ha elfoglak, nincsen pardon!</p>
               <p>- Nem is kértem.</p>
               <p>Ez a szóváltás egész kedélyesen folyt a két vitéz közt, kiket alig három
                  lóhossznyi tér választa el egymástól. Richárdnak gondja volt rá, hogy egészen
                  közel ne eressze magához üldözőjét.</p>
               <p>Az előrehaladt huszárcsapat egymás után elért ama füzes vonalhoz, mely a March
                  partját jelzé. Ott megálltak.</p>
               <p>- Látod! - kiálta Palvicz. - Huszárjaid nem mernek nekivágni a Marchnak.</p>
               <p>- Majd mernek mindjárt!</p>
               <p>- Őrült vagy. Lovad, embered mind elvész, ha most tajtékzó izzadtan a jéghideg
                  vízbe viszed.</p>
               <p>- Ha vész, velem együtt vész!</p>
               <p>Ezzel a szóval sarkantyúba kapta paripáját Richárd, s vágtatni kezdett.</p>
               <p>Palvicz utána.</p>
               <p>Gyepes térre jutottak, ahol a két nemes mén könnyedén futhatott.</p>
               <p>Palvicz két lóhossznyira beérte Richárdot, mikor az a füzes partra
                  felkaptatott.</p>
               <p>Richárdnak kétpillanatnyi ideje volt.</p>
               <p>Az egyik arra, hogy végigtekintse a veszedelmet, mely elől huszárjai
                  visszadöbbentek. A March meg volt áradva a záportul, s sebesen hömpölyögve rohant
                  partjai közt iszapos, sárga hullámaival. Ez a halál lakása!</p>
               <p>A másik pillanat pedig arra, hogy csapatjának e szót kiáltsa: “utánam!” - s azzal
                  a magas partról a hab közé ugrasson.</p>
               <p>A nyomába kaptató Palvicz rémülten rántá vissza paripáját.</p>
               <p>Pillanat múlva felmerült ló és lovas a fejük fölött ívben csapó hullámok közül.
                  Richárd nevetve kiálta vissza ellenfelére:</p>
               <p>- Nos, hát jer utánam!</p>
               <p>Erre az egész huszárcsapat egy harsogó éljenordítást rivallva nekiugratott a sebes
                  árnak, s követte vezérét.</p>
               <p>Palvicz Ottó elbámulva nézett utánuk; nézte vergődésüket a ragadó árzajlatban - s
                  talán még aggódott is, hogy oda ne vesszenek.</p>
               <p>Mind átjutottak a túlsó partra.</p>
               <p>Nem ártott meg nekik a jéghideg fürdő. Még új erőre kaptak tőle.</p>
               <p>Hanem a vértescsapat nem csinálta utánuk ezt a merényletet. Palvicz végképp
                  elszalasztá őket.</p>
               <p>- Baradlay! Még találkozunk! - kiálta át a túlsó partra.</p>
               <p>- Keresni foglak - viszonzá Richárd.</p>
               <p>Lucskosan, bőrig átázva folytatták a lovasok az utat.</p>
               <p>Még jó volt rájuk nézve az új erőfeszítés; hiszen ha meg akartak volna pihenni,
                  ázottan, a kemény őszi éjben megvette volna őket az isten hidege.</p>
               <p>Ló és lovas füstölgött a párázattól. Hányadszor száradt meg már rajtuk az a ruha a
                  hideg széltől!</p>
               <p>A March túlsó partján süppedékes róna fogadta a menekvőket. A lovak csülökig
                  dagasztottak a sárban. Mégis előre kellett menni; most már lehetetlen volt a
                  végszükségnek, az életfenntartás parancsszavának nem engedni. Vezér és közvitézek
                  mind azt hitték, hogy ha a jövő éjszakát lovastul együtt födél alatt nem
                  tölthetik, mind elpusztulnak; már ekkor a harmadik éj következett, hogy szemét le
                  nem hunyta senki. Ki kell egyszer aludnia magát mindenkinek, s legalább egyszer
                  jóllaknia, hogy a továbbihoz ereje legyen.</p>
               <p>“Csak egy falut hozna már elénk az Úristen!” - imádkozott magában némely fiatal
                  huszár. Pedig a huszárnak nem jó imádkozni. Ez Pál úr életbölcsészete. Csata
                  órájában sokszor meglátja az újonc legény arcán, hogy ez most magában imádkozik, s
                  veszekszik vele emiatt: “Ha imádkozol, bizony rád talál a golyó. Azt hiszi, ez jó
                  ember, hadd idvezüljön!” De azért mégis egyre fohászkodnak azok magukban: “Csak
                  már valami falu jönne!”</p>
               <p>És íme, csakugyan megjárta a huszár az imádsággal; mert a jó sors hozott eléje
                  nagy kívánságára nem is falut, hanem várost.</p>
               <p>Amint egy dombra felkanyarodtak, az előttük fekvő völgyben ott láttak egy szép
                  hattornyú mezővárost.</p>
               <p>Azt pedig nem kértek a sorstól. Az már sok volt. Ők csak falut óhajtottak.</p>
               <p>A mezőváros ónémet szokás szerint kőfallal volt körülvéve. Abba bemenni nem volt
                  tanácsos.</p>
               <p>Kerülő úton el lehetett ugyan mellette haladni, hanem azt az utat egészen uralta
                  egy magas sáncok közül kilátszó épület. Tapasztalt szem könnyen felismeri benne a
                  lovassági kaszárnyát. Ez valószínűleg egyike azoknak a vidéki városoknak, ahol a
                  tartalék szakaszok tanyáznak. Meglehet, hogy a mostani hadjárat miatt nincs benne
                  katonaság. De az is meglehet, hogy éppen amiatt több is van összpontosítva a
                  szokottnál.</p>
               <p>Kérdezősködni nem lesz tanácsos. Itt senki sem jó barát. A legelső ember, aki a
                  menekvő csapatot észreveszi, el is fogja őket árulni.</p>
               <p>Tehát vissza az erdőbe, amelyből éppen kijöttek. Ott meg kell várni, míg az éj
                  leszáll. Sokáig időzniök azonban nem lesz szabad, mert afelől is bizonyosak
                  lehetnek, hogy Palvicz rögtön küldött hírnököt valami csónakon keresztül, ki a
                  hadparancsnokokat a futókra figyelmeztesse.</p>
               <p>Amint az éj beállt, az első óra meghozta a biztos tudósítást. A sáncos épületben
                  takarodót trombitáltak.</p>
               <p>Az ismeretes “tradra, tradritradra” hangjára nyugtalanul hegyezték a füleiket a
                  huszárlovak; máskor azt jelentette ez, hogy éjszakára abrakot hoz, s puha almot
                  vet szalmábul gazdájuk. Héj, messze voltak most attul!</p>
               <p>A trombitaszó négyszer újrakezdődött a sánc négy szegletén. Mikor pedig az
                  elhangzott, akkor következett a dobszó. A városban verték a takarodót, arra az
                  ismeretes nótára, amiről azt képzeli a katona, mintha így szólnának a dobok:
                  “Kenyeret, kenyeret, kettőt, kettőt!”</p>
               <p>Tehát gyalogság is fekszik a városban.</p>
               <p>Megkerülni a várost és kaszárnyát teljes lehetetlen. A tőzeges, mocsáros
                  ingoványba ló és lovas odaveszne.</p>
               <p>Valamerre pedig csakugyan menni kell, mert ez az őszi éj nagyon embertelen.</p>
               <p>De hát merre?</p>
               <p>Talán csodálatos is ez a kérdés? Kétszázhúsz magyar huszár, az új mitológia
                  kentauruszai ne tudnák, merre menjenek, mikor kard van a kezükben?</p>
               <p>De hozzá kell gondolni, hogy ezek a vitézek két éjjel nem aludtak, s még ma nem
                  ettek, hogy lovaik el vannak csigázva, ruháikat átáztatta a folyam, tagjaikat
                  megdermeszté az őszi nyirkos hideg. Tudják azt a hadvezetők, hogy sok csatát
                  elvesztett már az éhség; sok derék sereget, aki az eget vívni indult el, megvert a
                  lenézett ellenség - aki jól volt lakva.</p>
               <p>Richárd jól tudta azt, hogy csapatját ezúttal a tűzpróbán nem viheti keresztül. Ők
                  most nyavalyás emberek, akiknek nem szabad vitézkedni.</p>
               <p>Majd eljön annak is a napja, csak ezt a krízist kiállhassák.</p>
               <p>Végre is ki jött segítségükre? Az az embertelen őszi éj, akit oly szitkozódva
                  emlegettek. Az az embertelen őszi éj egyszerre oly sűrű, nehéz ködöt bocsátott le
                  a tájra, hogy nem lehetett húszlépésnyire látni, mintha mondta volna: “Majd én
                  betakarlak benneteket.”</p>
               <p>- Fiúk - mondta Richárd, jókedvvel fordulva huszáraihoz -, most egy furcsa tréfát
                  csinálunk. Minden ember kötözze be a nyeregtakaró darabjaival a lova lábait, s
                  aztán induljunk.</p>
               <p>A legénység elértette a szándékot. Félóra alatt minden ló lába be volt burkolva
                  pokrócba. Így nem hangzott a léptek dübörgése.</p>
               <p>Azzal megindultak egyenesen az országút felé. És azután folyvást az országúton
                  haladtak előre, mint akik legjobb járatban vannak.</p>
               <p>Szemközt nem jött rájuk senki. Ilyenkor tisztességes kisvárosi polgár aluszik
                  már.</p>
               <p>Ők sem láthatták, merre járnak. Csak mentek előre. Egyszer hallották, hogy kiáltja
                  az éji őr a tizenegy órát. Azután láttak egy lámpást közeledni maguk felé. Valami
                  ötvenlépésnyi távolban megállt az előttük, s ott megint elkiáltotta az őr a
                  tizenegy órát. Ha meglátta őket, azt hihette, kísértetek, amik nesz nélkül járnak
                  a köd felett.</p>
               <p>Egy-egy fehér ház is maradozott el itt-amott mellettük, aminek ablakában még
                  gyertyavilág égett. Csak a kutyák vonítottak eléjük szokatlanul, míg a város alatt
                  végighaladtak; még föllármázzák az embereket.</p>
               <p>Most következik a legveszélyesebb pont. Ahol az országút a várost elhagyja, ott
                  van egy sorompó. A sorompóknál egyúttal őrtanya is szokott lenni.</p>
               <p>Hogy itt is úgy van, arról rögtön tudósítva lettek. Pár száz lépésnyire előttük
                  egyszerre felhangzott a hosszúra vont kiáltás: “Válts fel!”</p>
               <p>Nagyon jó.</p>
               <p>Mármost következik, hogy jön az egész őrjárat az őrszemeket felváltani.</p>
               <p>Az is jött. Hallották a robogását. “Egy róta lehet” - mondá Pál úr, félig magának
                  dörmögve.</p>
               <p>Nehány percnyi megállapodás után a robaj közelebb jött.</p>
               <p>- Ezek egyenesen ránk jönnek! - monda Richárd. - Ki a kardokkal!</p>
               <p>Most már csakugyan nem látszott másban a menekülés. A szemközt jövő lovasság
                  azonban, mielőtt a ködben egymást megláthatták volna, szép csendesen
                  félrekanyarodott, s nemsokára elhangzott a dobaja. Bizonyosan más őrszemeket
                  felváltani tért el a város felé.</p>
               <p>Richárd aztán egész nyugalommal folytatta az útját a nyitott sorompón keresztül,
                  az őrszem előtt végighaladva. Az a sötétben és ködben egész bölcsességével a saját
                  csapatjának nézhette őket, csak azon bámulhatott, hogy mi módon szaporodott meg az
                  iménti róta ily sokaságra. Hanem amint ezt az észrevételét közlötte két óra múlva
                  az őrvezetőnél, s az még egy óra múlva a parancsnokkal, már akkor Richárd régen
                  hetedhét országban járt a hátuk mögött.</p>
               <p>- No, fiúk, most már pipára gyújthattok - mondta Richárd egy óranegyed múlva -, s
                  leszedhetitek a lovak lábáról a bocskort.</p>
               <p>E pompás tréfára még jókedvük is lett a fiúknak. A jókedv a lovakra is kiterjedt.
                  Mintha csak most kezdték volna, úgy fogtak hozzá az ügetéshez. Egy fiatal legény
                  elkezdett danolni az éjszakában: “Piros bársony süvegem; Most élem víg életem.”
                  Pál úr kontrázott, csak úgy magában dúdolva, mély medvehangon: “Bokréta van
                  mellette, barna babám kötötte.” - míg az egész csapatra elterjedt a
                  danoláskedv.</p>
               <p>Egész éjjel danoltak.</p>
               <p>A járt országúton sokkal könnyebb volt a haladás; a tegnapi sárdagasztás után még
                  pihenésnek lehetett azt nevezni. Az út egyre emelkedett, úgy látszik, hegyes
                  tájékba visz.</p>
               <p>Mikor a nap fölkelt, a köd egészen elmaradt a hátuk mögött. Előttük a Kárpátok
                  emelkedtek. Azokon túl már a haza!</p>
               <p>Gyönyörű őszi tájkép. A közelben a dér festette bükkerdők sárga és veres
                  facsoportjai, a távolban a fenyvesek örök sötétzöldje, mik közül már havas
                  hegyhátak emelkednek ki.</p>
               <p>A túlsó oldalon pedig egy világtenger! Amennyire a szem ellát, egy hullámzó óceánt
                  lát, a földön fekvő köd óceánját, mely hófehéren, tornyos habokkal a tengert
                  utánozza. Egy-egy magasabb dombtető látszik ki belőle zöld szigetnek. Ennek a
                  tengernek a fenekén fekszik az egész hátrahagyott tájék, amelyen három nap, három
                  éjjel keresztülvergődött a menekvő csapat. S mintha mindazt, amit átszenvedett,
                  ott feledte volna e ködóceán fenekén, olyan kedve támadt. Nincs már semmi
                  panasz.</p>
               <p>S méghozzá egy barátságos falu fogadja őket, ahol nem tagadja meg a föld népe a
                  részvétet az üldözöttektől. Apraja-nagyja, férfia, asszonya szívesen látja őket;
                  megnyitják előttük kapuikat, szérűskertjeiket, térdig állnak a lovak a szénában, a
                  gazdák segítenek vasalni, szerszámot igazítani. Előadják, ami enni-, innivaló. Nem
                  gazdagok, sokkal nem szolgálhatnak; de most az árpakenyér is jó. Kecskéket vágnak
                  a hadfiaknak, s kezdik sütni nyárson, főzik jó sárga kásával, hordószámra hordják
                  elő a friss túrót, csapra ütik a fenyőpálinkás csobolyót, azt sem kérdik, ki fizet
                  meg érte.</p>
               <p>Héj, ez nem olyan ebéd lesz, mint a tegnapi volt!</p>
               <p>Pedig hát éppen olyan ebéd lett.</p>
               <p>Mikor félig volt sülve, főve minden, jönnek vágtatva az előőrsök, itt az üldöző
                  csapata!</p>
               <p>Ugyan igyekeztek helyrehozni a múlt éji kudarcot, hogy úgy meg hagyták magukat
                  tréfálni. Kocsira rakták a gyalogságot, előreküldték a lovasokat, s vágtattak
                  lóhalálába a szökevények után. Nem volt nagy mesterség pihent lovakkal utolérni az
                  agyoncsigázottakat.</p>
               <p>Tovább innen!</p>
               <p>Mégis futni?</p>
               <p>Most már kitört a harag: “Verekedni fogunk!” - ordíták a felkavart huszárok. “Vagy
                  mi esszük meg őket, vagy ők esznek meg minket!”</p>
               <p>Úgy látszott, hogy nincs is más választás.</p>
               <p>Az üldözésükre siető lovasság hátuk mögött nyomult előre, míg a kocsikon érkező
                  vadászok a falu felett elhaladva, a kivezető út melletti erdőt igyekeztek
                  megszállni, hogy elvágják a menekvők útját. Valószínű volt, hogy hamarább
                  odaérhetnek, mint a huszárok, kiknek dolgot ád a felnyergelés.</p>
               <p>Amennyi időt elvett a huszároktul a felkészülés, annyi kellett üldözőiknek is
                  arra, hogy az elmaradozottakat összevárják. Richárd ezt az időt arra használta
                  fel, hogy körülszemlészte a tájékot.</p>
               <p>Az országutat csak erős harc mellett lehetett elfoglalni a vadászoktól. És ha el
                  lesz vala foglalva, fennmarad a folytonos üldöztetés a lovasság által. Ebben a
                  harcban lassankint fel lesz morzsolva a huszárcsapat; egy sem jut belőle hazájáig;
                  elvész hasztalanul, ok nélkül, siker nélkül.</p>
               <p>De van még egy út. Egyenesen fel a hegyeknek! Keresztül a havasokon, amerre az
                  ormok jégtarajai világítanak.</p>
               <p>- Kapni-e utat és vezetőt a havasok felé? - kérdé házigazdájától Richárd. A jámbor
                  ember juhos gazda volt, élete alkonyán levő férfi.</p>
               <p>- Út van, uram, s ha kell, én elvezetlek rajta, míg más vezetőnek adhatlak; s azon
                  az úton tudom, hogy meg nem üldöz benneteket senki; hanem azon az úton meg lehet
                  halni éhen.</p>
               <p>- Megkísértjük.</p>
               <p>A huszárság összecihelődött már. Sorrendbe álltak kivont karddal. Némelyiknek a
                  kardjára fel volt tűzve a félig sült kecskecomb, amit a nyársról leszelt. Onnan
                  csak nem veszi azt el senki.</p>
               <p>- Hüvelybe a kardot! - vezényelt Richárd. - Aztán jobbra át!</p>
               <p>- Hová? - kiálták azok dühösen. - A falra megyünk-e lóháton? Inkább neki az
                  ördögnek magának, ha húsa van!</p>
               <p>Richárd elszántan húzá ki pisztolyát nyeregkápájából.</p>
               <p>- Aki esküjét elfeledte: ajánlja lelkét Istennek.</p>
               <p>A zúgás elcsendesült.</p>
               <p>- Aki hisz bennem, jöjjön utánam, hisz én megyek elöl!</p>
               <p>A hüvelybe eresztett kardok csörömpöltek: “Menjünk hát!” - kiálták a hadfiak;
                  hanem mikor a félig főtt lakoma mellett el kellett haladniok, senki se vehette
                  nekik rossz néven, ha elkeríték hozzá a huszár asztaláldást.</p>
               <p>A vezetőjük elöl ballagott, hegymászó bottal, szeges talpú csizmával ellátva;
                  utána Richárd, azután egyesével a többi, bezárta a sort Pál vitéz; ő volt a
                  sereghajtó.</p>
               <p>Az üldöző ellenfél, ki egy óráig folyvást csatarendben várta, mely oldalrul
                  akarnak a faluból előtörni a menekvők - egyszer csak nagy bámulva látta őket fenn
                  a meredek hegyi úton végigléptetni, hosszú, elszórt sorban; egy szédületes
                  sziklafal oldalában, melynek keskeny párkányzatán volt olyforma hegyi út, hogy
                  egyik lábnyom a másik után éppen helyet talál rajta. Sohasem jártak ott lóval. S
                  ez istenkísértő úton haladtak végig a huszárok; alattuk százölnyi mélységben
                  tombol a hegypatak, az egyik kengyel már a mélység fölött csügg, míg a másikat
                  korholja a sziklafal a túlsó oldalon. Egy szédület, egy félrelépés, s ember és ló
                  összezúzva hever ott lenn.</p>
               <p>A bámulat, az elszörnyedés után a düh lepte el az üldözőket. Valóban, ide már nem
                  volt kedvük utánuk menni. De hogy szűzen ne bocsássák el embereiket, a vadászok
                  utánuk lövöldöztek jó céllövő fegyvereikkel, mik ezerlépésnyire elhordanak.
                  Kedvező volt a céltábla. A fehér mészkő sziklafal s azon sorban a sötétkék ruhás
                  lovasok. A golyók ott pattogtak sűrűn a sziklafalról vissza, s jöttükben-mentükben
                  minden golyó kétszer fütyült el a maga emberének a füle mellett; mintha nem elég
                  rettenet volna számára a szédítő mélység fölött járni.</p>
               <p>S e rettenetes órában - a nap melegen sütött az izzó sziklafalra - a huszárok
                  valamennyien aludtak a nyeregben, s jobbra-balra bóbiskoltak; nem volt már “okuk”
                  ébren lenni. Csak Richárd, ki legelöl ment, s Pál vitéz, ki leghátul járt,
                  tartották magukat ébren, s dörmögtek társaikra egyszer-egyszer: “Ne aludjatok,
                  héj!”</p>
               <p>Az üldözők szeme elől egy új hegykanyarulat lassankint elfedé a menekvőket. Ott,
                  ahova most betértek, ember nem fogja őket többé üldözhetni.</p>
               <p>A sziklai úton végigmentek szerencsésen. Itt egy fenyves fogadta őket, ünnepélyes,
                  visszhangos erdő, mint egy templom.</p>
               <p>A legénység itt a jó hűsben meg akart pihenni, de vezetőjük sietteté őket;
                  használni kell a derült órákat az utazásra, mert a havasok közelében gyakran
                  meglepi az utazókat a köd, s akkor majd lesz idő pihenni, mert senki sem tudja
                  tájékozni magát.</p>
               <p>Tehát csak előre, ahogy ember és ló bírja!</p>
               <p>Délutánra egy juhászkunyhóhoz értek. Az eddigi vezető beajánlotta a hadfiakat a
                  juhásznak a további kalauzolásra.</p>
               <p>Ott találtak egy boglya szénát, azt megvették, hogy legalább a lovaik
                  jóllakjanak.</p>
               <p>- Hát valami embernek való eledel nincs-e itt?</p>
               <p>A juhok odalenn a völgyben legeltek, azokból nem lehetett mára felhozni. Hanem
                  volt egy szapu savanyú tej, ami olyanformán készül, hogy a juhtejet naprul napra
                  egy edénybe öntögetik, s azt folytonosan kavargatják, hogy meg ne aludjék. Rossz
                  eledel, de tápláló. Nem is urak számára gondolták azt ki. Ebből jutott minden
                  huszárnak fél pohárral.</p>
               <p>Még mást is kaptak.</p>
               <p>Felfedeztek egy verem répát. A birkák számára volt eltéve. Émelygős, lenézni való
                  eledel. De most az is vendégség volt. Jóllaktak vele.</p>
               <p>Egy huszár a térdén firkált valamit piros bőrtárcájába.</p>
               <p>- Mit firkálsz, héj? - kérdé tőle Pál vitéz.</p>
               <p>- Felírom ezeket a dolgokat, amik itt velünk sorban történnek, mert ha egyszer
                  hazakerülünk, s ezt nyomtatásban olvassa valaki, azt fogja rá mondani: hej, de
                  elvetemedett poéta lehetett az, aki ezeket kigondolta! Hacsak mind meg nem
                  esküszünk rá.</p>
               <p>Pedig még, hej, de sok feljegyeznivaló következett abba a piros bugyellárisba!</p>
               <p>Estefelé egy kis holdvilág kezdett sütni. Richárd fel akarta használni a szép
                  ezüstös, méla fényt, hogy előbbre hatolhasson. Hiszen még csak most voltak a
                  kezdetén az óriási erőfeszítésnek. Megindult a vezetővel előre.</p>
               <p>Most már folyton meredélynek vitt fel az út. A fenyőerdő ritkulni kezdett; helyét
                  elfoglalta a boróka, eleinte sűrű szálas erdőnek nőve, mentül feljebb, annál
                  törpébbre zsugorodva, míg a havas közelében egészen lelapul a földhöz, s kúszik,
                  mint a szederinda, az apró áfonyabokorral osztva az uralkodást.</p>
               <p>Reggel már csak áfonyával volt terítve a hegyoldal, melyen felkaptattak. Az
                  legalább reggelivel szolgált nekik, a piros és kék bogyók éppen akkor értek.</p>
               <p>Hanem a napfölkelte ma nem volt olyan szép, mint tegnap. A havasok csúcsai ködökbe
                  voltak burkolva, s a nap fénytelenül izzott a láthatár lila szín gőzkörében.</p>
               <p>A vezető hózivatarral kezdett biztatni.</p>
               <p>A kopár hegyoldalt lassankint elhagyta minden növényzet, fenn a hegygerincen már
                  fű sem tenyészett, csak barna-szürke zuzmók terjengtek a kőrepedések között. E
                  hegygerincen haladtak naphosszat végig. Nem ember, de még madár sem járt a tájon.
                  A halál országa volt az: egy tájék csupa sírkövekből.</p>
               <p>S az előttük emelkedő havasok, mintha minden órai haladásnál fenyegetőbb
                  rémóriásokká magaslanának fel; annál elriasztóbbak, mentül jobban közelednek.</p>
               <p>Amennyire szem ellát, emberi lakásnak semmi nyoma; sehonnan a völgyből nem kavarog
                  fel füst; nem révedez fel kolomphang, pásztorkürt vagy vadász lövése. Nem lakik
                  itt más, csak a felhő.</p>
               <p>Most nincs itthon. Nagy szerencse. Valahol melegedni jár a napsugárban, vagy vizet
                  szí szivárványon a tengerből, vagy alszik valamelyik völgyben. De ha egyszer
                  megjön, s itt kapja a vakmerő vándorokat! A felhő nagyon haragos úr a maga
                  országában!</p>
               <p>Délfelé, amint a hegygerincről alá kezdettek szállni a völgybe, amely a
                  legközelebbi havastul elválasztá őket, mint egy lomha fehér rém emelkedett ki
                  eléjük a mélységből valami formátlan ködtömeg, mely a havas oldalán látszott
                  csendesen végiglibegni.</p>
               <p>- Ha ez meglep bennünket, ott nagyot kell pihennünk - mondta a vezető Richárdnak.
                  - Igyekezzünk lejutni a völgybe, ahol cserjét találunk; legalább tüzelhetünk, ha
                  rossz idő lesz.</p>
               <p>A ködalak terjedt, szétborult, néhány perc múlva beburkolá az egész csapatot.</p>
               <p>Itthon a felhő, s azt kérdezi: “Mit kerestek az én országomban?”</p>
               <p>És meg kell parancsára állni; nem lát többé utat senki maga előtt.</p>
               <p>A kalauz azt az indítványt teszi, hogy majd ő előrehalad pár száz lépésnyire, s ha
                  biztos a járás, visszakiált, azután mehetnek utána.</p>
               <p>A hadfiak azalatt helyben maradtak. A hideg felhő úr egyszerre megőszíté
                  valamennyi haját, bajuszát, fehér zúzmarával lepve be mindenkit.</p>
               <p>Azután vártak egy negyedig az eltávozott kalauz kiáltására. Nem jött jel. Majd
                  Richárd maga indult a nyomán, s soká kiáltozott utána. Nem kapott választ.</p>
               <p>A vezető valószínűleg iparkodott a csapattól megszökni; nem akart velük együtt ott
                  veszni, s magukra hagyta őket.</p>
               <p>Most aztán ott voltak a felhőkirály országában elhagyatva, tájékozatlanul,
                  beburkolva farkassötétű ködfellegbe, étlen, szomjan, fázva.</p>
               <p>Nem zúgolódott senki.</p>
               <p>- Jertek utánam! - monda Richárd, és elkezdte csapatját találomra vezetni a
                  meredély alá. Nem ült már senki a nyeregben, lovaikat kantárszáron vezették maguk
                  után.</p>
               <p>A felhő még a völgy aljában is úr volt. Azonban nehány órai veszélyes botorkálás
                  után csakugyan eljutottak egy hegyoldalba, amely sűrű borókaciherrel volt
                  benőve.</p>
               <p>- Itt kell maradnunk éjszakára! Gyújtsatok tüzeket!</p>
               <p>Az éjszaka itt is volt már. Lehet, hogy a nap még fenn van. De a felhő fenekén már
                  beéjjeledett.</p>
               <p>Legalább lesz mivel tüzelni; a megfagyástul meg lesznek őrizve.</p>
               <p>A lovakat egymáshoz kötözték; nem volt már nekik mit enni adni, hisz a gazdáik is
                  éheztek egész nap.</p>
               <p>(Talán éppen ebben az órában mondta Baradlayné legkisebb fiának: “Bátyád fut a
                  Kárpátokon át üldözve, kergetve; lába alatt a meredek ösvény, az áradt hegyfolyam,
                  feje fölött a zivatar és a keselyűk. Talán elfogják, talán éhen vész, talán
                  megfagy!”)</p>
               <p>(Ó, ha látta volna fiát, mely helyeken jár!)</p>
               <p>A huszárok őrtüzeket gyújtottak, s azokat körülfeküdték. Fáradtak voltak halálba;
                  álom kellett már nekik, semmi más. Richárd megparancsolá, hogy minden tűznél egy
                  ember ébren maradjon, aki vigyázzon a parázsra, s ne engedje a lángokat
                  kialudni.</p>
               <p>Aztán ő maga is köpenyébe burkolta magát, és lefeküdt egy tűz mellé.</p>
               <p>A fiatal huszár jegyezgeté piros tárcájába a mai nap viszontagságait, s nagyot
                  sóhajta utána.</p>
               <p>“Ó, én uram teremtőm mi következik még?”</p>
               <p>S aztán ő is csak elaludt, mint a többi.</p>
               <p>Emberfölöttit kívánt, aki azt kívánta, hogy egy ember minden tűznél ébren
                  maradjon; az őrök azt hitték, hogy ha ők jól megrakják a tüzeket, elégnek azok
                  magukban is; s ők is elaludtak mellette.</p>
               <p>És aztán a hazaálmodónak alig volt annyi ideje, hogy elrepülhessen szülői házáig,
                  s megkérdezhesse: “hogy vagytok idehaza?” - midőn rémséges üvöltés verte fel
                  valamennyit édes honnjártából. A paripák vészordítása volt az.</p>
               <p>A felriadókat a pokol rémképe fogadta.</p>
               <p>Az őrzetlen hagyott tüzekről meggyulladt az egész ciher, s égett már egész
                  hosszában, mire az alvók felriadtak.</p>
               <p>A láng, mint a hegynek felfelé rohanó láva, terjedt fölfelé, a széltől
                  hömpölyögetve, s keresztülvilágított ködön és éjszakán.</p>
               <p>- Fel a havasnak! - kiálta Richárd, s kantárján kapva paripáját, iparkodott a tűz
                  közül menekülni, mely előttük, körülöttük, recsegve, süstörögve harapózott
                  odább.</p>
               <p>Volt már világítás! Lehetett már látni, merre van út! Átkozott, kétségbeejtő út;
                  de fel kellett rajta mászni. Embernek, állatnak új erőt adott a végveszedelem.
                  Néhol gázolni kellett a zsarátnokon keresztül; a szél mintha tűzzel utánozná a
                  hóesést, lángpelyheket zúdított arcaikba; a füstben meg kellett fulladni a
                  tétovázónak; csak előre, fel a hegynek!</p>
               <p>Mikor kétórai titáni égostromlás után visszatekintettek arra az útra, amit
                  meghaladtak, a fejük szédült bele. Hihetetlennek látszott saját maguk előtt, hogy
                  ott fel tudtak jönni. Az egész hegyoldal egy izzó palásttal volt már beborítva,
                  mely terjedt, ameddig bokrot talált.</p>
               <p>Most azután párologva a verítéktől, ott álltak a havas kezdetén, a hideg,
                  fagyasztó éji légben.</p>
               <p>Ott állva nem maradhatott, aki a halált nem akarta hazavinni. Menni kellett, csak
                  azért, hogy menjenek.</p>
               <p>Mindenki vezette a lovát kantárszárán. Némelyiket vezetni sem kellett; ment
                  magátul a gazdája után.</p>
               <p>Nem volt már miről tanakodni. Megy előre minden ember, ameddig bír, aki nem bírja,
                  az kidől.</p>
               <p>Újra megvirradt. A legkegyetlenebb napja virradt fel a menekülésnek. Körös-körül
                  jéghegyek, jégmezők. Semmi út, semmi vezénylő pont.</p>
               <p>Már második napja, hogy egy falatot nem evett senki. Az égő szomjat szájukba vett
                  hógolyócskákkal oltják. Utána még jobban éget.</p>
               <p>S van valami, ami szomjnál, éhségnél is jobban éget.</p>
               <p>Egy-egy ló nem bírja már tovább, s kidűl az útból. Gazdája ott könnyez fölötte.
                  Maga is szeretne lova mellett ott maradni fekve a kegyetlen hideg földön.</p>
               <p>De Pál vitéz nem enged senkit elpusztulni. Ott jár leghátul, biztat, vigasztal,
                  káromkodik, szidja az ördögöket; elesett, hóba beleszakadt lovukat segít
                  kiemelgetni; a kidűltek helyett vezetéket kerít; a fiatalokat példaadásával
                  buzdítja. “Egynek sem szabad közülünk hiányzani. Hiszen mindjárt otthon vagyunk
                  már.”</p>
               <p>“Otthon! Az égben” - susogja a fiatal huszár, a végjeleneteket jegyezve
                  tárcájába.</p>
               <p>A csapatrend végképp felbomlott már; két óra járásnyira vannak elszórva egymástól
                  a menekülők. Richárd az elejével messze elöl töri az utat a mély hóban; Pál vitéz
                  az utóhaddal a nyomában gázol.</p>
               <p>Csodával határos, hogy még tart az erejük.</p>
               <p>A ruha csonttá fagyva testükön, a kard maga is nehéz már. A lovak körme
                  letöredezve, patkóik lemaradozva; hasuk nincs már, a nyeregszorítónak nincs mit
                  szorítani. És még ki tudja, hol a végcél!</p>
               <p>A sors még egy próbát tartott fenn számukra. Délután bekövetkezett a
                  hózivatar.</p>
               <p>Sötétlila színű felhők gyülekeztek a világító jéghegyek csúcsai körül, s onnan
                  alábocsátkoztak a hómezőkre. A szél üvöltve vágta a futók arcába az éles havat.
                  Aztán madártoll nagyságú hópelyhek kezdtek esni sűrűn, mik az előbbre haladtak
                  nyomát eltakarták; most már csak kiáltozás után találtak egymás nyomába.</p>
               <p>És ki tudja, hova jutnak így?</p>
               <p>Ha Richárdot a véletlen egy kijárástalan völgyszorosba vezeti, valamennyien
                  odavesznek.</p>
               <p>A hegyoldalakon óriási hógörgetegek mennydörögnek alá, s egy-egy hócsuszamlat
                  embert és lovat eltemet.</p>
               <p>Mégsem vesztik el lelküket. Zivatarban, iszonyatban melegíti még valami
                  kebleiket.</p>
               <p>Már közeledik ismét az est.</p>
               <p>Richárd azt veszi észre, hogy az út egy idő óta folyton lefelé halad.</p>
               <p>Egyszer nagy szálerdőbe jut. Még a fenyves is üdvözölt menedék most.</p>
               <p>A zivatar zúg a sudarak között, mint egy borzasztó orgonán; de e rémzenén
                  keresztül megkapja Richárd figyelmét egy hang, mely a borzalmak közepett vigaszt
                  önt szívébe. Az egy fejszecsapás hangja.</p>
               <p>Itt emberrel találkozunk!</p>
               <p>Ó, milyen örvendetes lesz egy új emberarcot látni! Tudni azt, hogy itt már
                  megszűnt a halál országa!</p>
               <p>Richárd és nehány kísérője odasiettek e hang után, s ott találtak egy bocskoros
                  embert, ki egy ledöntött szálfát csonkázott.</p>
               <p>Richárd megszólítá azt morva nyelven.</p>
               <p>Mire a megszólított magyarul monda:</p>
               <p>- Dicsértessék az Úrjézus!</p>
               <p>Nem is hogy ölelték, nem is hogy csókolták, de majd meg nem ették azért a szóért a
                  bocskoros embert a bujdosó hadfiak.</p>
               <p>- Hát te magyar vagy? Hát ez már magyar föld? S leborultak arra a hideg havas
                  földre arccal.</p>
               <p>- Bizony, dicsértessék! Mindörökkön örökké! Ámen!</p>
               <p>Az a bocskoros paraszt azután elmondá előttük, hogy várják ám a hadfiakat odalenn
                  a városban; nem messze van az már. Ma délben hozta hírét a kalauz, ki őket
                  elhagyta, s előresietett, hogy segélyt vigyen eléjük, nehogy ottvesszenek.</p>
               <p>A havasi zivatar egyszerre elvonult, s amint a felhöfüggönyt elgördíté a tájról, a
                  hadfiak onnan a magaslatról maguk előtt látták, amiért olyan messziről eljöttek: a
                  szép magyar hazát.</p>
               <p>Látták-é? Láthatták-é? Azt könnyeik mondják meg.</p>
               <p>A hegy alatt feküdt egy szép kis mezőváros. A hegyoldalon kanyargott fel egy
                  út.</p>
               <p>Azon az úton jött ünnepi processzióval egy menet zászlókkal és zenével az
                  érkezőket üdvözölni. Messziről láthatták a zászlókat, messziről hallhatták a
                  zenét.</p>
               <p>Richárd és társai lövésekkel adtak jelt hátul maradt társaiknak. Ott bevárták
                  valamennyit. Nem siettek többé előre.</p>
               <p>Mindenki megjött; egy sem veszett oda.</p>
               <p>Már hadsorban álltak, mikor az üdvözlő honfiak serege feljutott hozzájuk.</p>
               <p>Ami akkor történt, azt újra átérezni nem való a mi nyugodt idegeinknek.</p>
               <p>Lenn a városban díszlakoma volt rendezve az érkezők tiszteletére; s a huszár, ki
                  hat nap, hat éjjel nem aludt - a hetediken kivilágos kivirradtig táncolt.</p>
               <p>És mindez nem költemény, nem képzelet; ama fiatal huszár, most már öreg legény,
                  jegyezgeté föl ezt sorban; s ma is tanúskodik róla, hogy ez így történt.</p>
               
            </div>
         </div>
         <div type="group">
            <head>MÁSODIK RÉSZ</head>
            <div type="chapter">
               <head>EGY NEMZETI HADSEREG</head>
               <p>Mesemondás!</p>
               <p>Lehetett is az valaha!</p>
               <p>Hogy egy kicsiny, elszigetelt országnak rokontalan nemzete valaha saját
                  haderejével, kilenc oldalrul rárohanó támadás ellen védelmezte volna magát
                  diadallal, dicsőséggel! Hogy ne bírt volna vele “egy” óriás, hogy rá kellett volna
                  ereszteni Európa másik kolosszát is, s még azzal is megbirkózott, még akkor is
                  saját magának kellett lefeküdnie, hogy rágázolhassanak!</p>
               <p>De hát hol vette volna ez a nemzet azt az ősmondabeli erőt, az újabb kornak e
                  Nibelungen-énekéhez?</p>
               <p>Elmondom, ahogy megértem.</p>
               <p>Egy véghetetlen jajkiáltás hangzott végig; az ország egyik bércfalától a másikig
                  verődött az vissza, s midőn másodszor visszatért, már nem volt jajkiáltás, hanem
                  harci riadó!</p>
               <p>Megnépesült a kitűzött zászlók környéke.</p>
               <p>A földmíves elhagyta ekéjét, a tanuló elhagyta iskoláit, a családapa boldog
                  tűzhelyét, s ment a zászlók alá.</p>
               <p>Tizenhárom-tizennégy éves gyermekek csoportja emelte a nehéz fegyvert, mely alatt
                  még válla meggörnyed, és hetvenéves galambősz férfiak álltak a gyermekekkel egy
                  sorba.</p>
               <p>Nem kellett felpénzzel csalogatni senkit; egy nemzetiszínű kokárda volt az egész
                  ajándék, amit a belépő kapott.</p>
               <p>Úri családok elkényeztetett fiai, mágnások, nemesek jöttek önként, s együtt
                  sanyarogtak a parasztfiúkkal esőben, zivatarban, sárban, szemétágyon, rongyban és
                  dicsőségben!</p>
               <p>Egy ügyvéd itthagyta irodáját, kardot kötött, s a legelső csatában maga vitte a
                  zászlót legelöl Pahrendorfnál a kartácszáporral szemközt. A végén ezredes lett.
                  Sohasem tanulta a háborút.</p>
               <p>Egy fiatal földesúr menyegzőjét megtartotta ma, másnap csatába kellett mennie; a
                  római sáncokat ostromolták; ott első volt, ki zászlója élén felhatolt; lelőtték;
                  még menyasszonya csókja meg sem hűlt ajkain.</p>
               <p>A cisztercita barátok kolostorából három növendék kivételével minden kispap elment
                  honvédnek. A prior maga látta el őket úti élelemmel, mikor szekérre ültek. Amint a
                  refektóriumba visszatérve a honn maradt kegyeseket megpillantá, sírva monda nekik:
                  “Ti gyávák, minek maradtatok itthon?”</p>
               <p>Elmentek az ügyvédek; nem akart most pörlekedni senki. Elmentek a bírák; hisz nem
                  volt senkinek panasza.</p>
               <p>A mérnökökből lettek tüzérek, utászok. Az orvosokbul tábori sebészek. Ágyban
                  meghalni nem volt most divat.</p>
               <p>Híres korhelyekből híres hősök lettek. Csöndes jellemekből oroszlánok.</p>
               <p>Még a rablók is megtértek. Egy hírhedt rablóvezér amnesztiát kért magának és
                  társainak, s százhatvan lovast állított ki a csatamezőre, kiknek nagy része a
                  hazát védve nyerte el a halált, mit a haza rontásáért elébb megérdemelt.</p>
               <p>Egy főúr maga egész huszárezredet szerelt fel; másik huszárezredet két hét alatt
                  állított ki a jászkun főkapitány.</p>
               <p>Nem volt fegyver. Vettek el az ellenségtől. Elébb kaszával, puszta kézzel kellett
                  kicsikarniok a harc eszközét, hogy aztán küzdhessenek vele.</p>
               <p>Egy közönséges székely földész kitalálta, hogyan kell ágyút önteni, fúrni, és
                  ellátni népét csatalövegekkel. Vashámorok átalakultak golyóöntödékké. Elfogyott s
                  nem volt kapható a gyutacs a puskához. Voltak gyógyszerészek a csapatoknál, kik
                  papirosbul készítettek gyutacsokat, s azok is jók voltak a harcban.</p>
               <p>Az egyházak odaadták harangjaikat ágyúércnek.</p>
               <p>Egyetlen vezér száztíz ágyút vett el apródonkint az ellenségtől.</p>
               <p>A szabadkai föld népe meztelen kézzel foglalta el az ellenfélnek fél mérföldre
                  hordó “bácsi” nevű öreg ágyúját.</p>
               <p>A ma alakult zászlóalj már holnap gyakorlatot tartott, s egy hét múlva ment a
                  tűzkeresztelőbe.</p>
               <p>Mindenki testvér volt a trikolór alatt, nem gúnyoltak senkit tótnak, németnek;
                  azok mind egy zászló alatt egy haza fiainak vallották magukat.</p>
               <p>A tiszt jó pajtás volt. Együtt evett, együtt ázott, egy szalmán hált a
                  közlegényeivel, s tanították egymást hazaszeretetre.</p>
               <p>Nem volt szökevény. Hová szökött volna? Minden ajtótul elkergették volna a
                  gyávát.</p>
               <p>Ha megverték a sereget, nem futottak szerteszéjjel. Igyekezett ismét összegyűlni,
                  s folytatni a harcot.</p>
               <p>S nemcsak az harcolt, kinek fegyver volt a kezében; harcolt minden élő lélek.
                  Asszonyok bátoríták fiaikat. Úrihölgyek mentek sáncot hordani az erődítésekhez;
                  vettek részt veszélyes küldetésekben, miket csak asszony képes el nem rontani.
                  Asszonyok voltak a legjobb tudósítók. Csaták után ők ápolták a sebesülteket.
                  Kórház volt minden úri lak a csatatér közelében.</p>
               <p>A papok a hős erényeket prédikálták a szószékről. Nem volt ebben a dogmában sem
                  szillabus, sem herézis. Szent volt e harc keresztnek és csillagnak.</p>
               <p>S a költő, ki meteorkint futotta végig az egész eget fölöttünk, nem zengett
                  egyébről, mint e szent harcról; ez hangzott alá onnan a magasból; ez volt utolsó
                  szava, midőn az ismeretlen láthatáron lebukott előttünk. - Talán nem is a földre
                  esett le? Talán egy új földforgás alkalmával ismét meglátjuk őt, szikrázva,
                  mennydörögve fejeink felett.</p>
               <p>Így támadt a nemzeti hadsereg.</p>
               <p>Jól van. Ez idáig poézis, de hol a próza? Hát a pénz?</p>
               <p>Igaz. Pénz nélkül nem viselnek hadat.</p>
               <p>Tehát az történt, hogy akinek ezüstkanala, ezüstsarkantyúja volt, összehordta egy
                  rakásra. Fiatal lyánykák függőiket, özvegyasszonyok megtakarított filléreiket
                  odarakták a nemzet pénztárába. Gyűjtögetett nyugdíjak vándoroltak e helyre. Ki
                  akarna nyugdíjra gondolni, ha nincs haza?</p>
               <p>Nem volt elég.</p>
               <p>Akkor rányomtatták papírdarabokra, hogy “Ez a papír a nemzet pénze”. S mindenki
                  úgy fogadta azt. Senki sem kételkedett abban. Mindenki azt mondta: “A nemzet nagy
                  úr, amire az ráütötte a címerét, az szent, az a mienk!” És volt pénz elég.</p>
               <p>És aztán - a fináncminiszternek nem volt egy jó kabátja.</p>
               <p>A hadügyminiszter krajcáros szivart szítt, többre nem telt. S a fő hadi intendáns
                  mindennap más ismerőséhez ment ebédre, hogy arra se költse az ország pénzét.</p>
               <p>És amidőn ezt a könnyszentelte kincset egy-egy oly kormánybiztos kezébe adták,
                  mint Baradlay Ödön, bizonyos volt felőle a nemzet, hogy aminek kenyérnek kell
                  belőle lenni, abból kenyér lesz; s aminek fegyverré kell belőle lenni, abból
                  fegyver lesz; és oda fog jutni bizonnyal, ahova küldve volt.</p>
               <p>Így állt fönn a nemzeti hadsereg.</p>
               <p>S fél év múlva már csodáiról beszél a történelem.</p>
               <p>A kisfiúk már babérkoszorús hősök. A kis alhadnagyok már tábornokok, hadvezérek. A
                  tépett trikolór már a világ tiszteletét bírja!</p>
               <p>Kiállták a próbát a tűzben, kiállták a próbát a hózivatarban. Kiállták a próbát a
                  veszteség kétségbeejtő hónapjaiban.</p>
               <p>A komáromi sáncokon táncoltak zeneszó mellett az ellenfél bombazápora alatt.</p>
               <p>Szolnoknál kaszákkal rohanták meg az ágyúkat, és elfoglalták a gyilkoló tűztelepet
                  szembehunyva.</p>
               <p>Pákozdnál tízezer emberrel rakatják le a szuronyos puskát a kaszás nemzetőrök.</p>
               <p>Győrnél lovasságot kergetett meg szuronnyal a 11-ik zászlóalj. Budánál lováról
                  szállt le a huszárság várat ostromolni.</p>
               <p>Losoncon egy táblabíró, egy alispánból lett hadvezér hatszorta nagyobb ellenfélnek
                  fényes nappal elfoglalja ágyúit és táborkarát.</p>
               <p>Piskénél naphosszat védi az Inczédi-zászlóalj hússzoros ellenerővel szemben a
                  vitatott hidat, és győz.</p>
               <p>És mily gyorsak, mily csodaszerűek, mily meglepők mozdulataik!</p>
               <p>Szélaknánál a föld alatt bújnak az ellenségen keresztül - Branyiszkónál a hegy
                  meredekének fel törnek át rajta - Szolnoknál átúsztatnak háta mögött a Tiszán! -
                  Segesvárnál az égő városon verik magukat keresztül lőporos szekereikkel -
                  Tiszafürednél a jég hátán állnak meg előtte, hogy mikor a folyamon hidat vert a
                  kemény tél, ott mondják el: “Eddig, és ne tovább!”</p>
               <p>S végre, midőn ereje teljes összességét egybegyűjtve megáll a küzdhomokon az egész
                  százezer karú nemzetóriás, s karjait kétfelé tárva, büszkén kiált ellenfelének:
                  “Ide hát, mérkőzzünk össze!”</p>
               <p>S mikor az összemérkőzés után recsegve-ropogva minden ízeiben menekül ki az
                  ellenfél karjai közül!</p>
               <p>Vagy nem volt ez igaz?</p>
               <p>És ami legfőbb, mit ki ne felejtsen senki, midőn a nemzeti hadseregről beszél, mi
                  előtte és utána járt annak, mint Jehova, nappal ködnek, éjjel tűznek oszlopában: a
                  nép! A nép, ki eszével, találékony furfangjával, jó akaratával, szellemével védi,
                  sietteti, inti, buzdítja, őrzi imádott hadseregét, néha tízezrével melléje áll, és
                  megfélemlíti tömegével az ellent. Egy helyütt rendszeres álhírekkel kiemeli biztos
                  helyéből az ellenfél hadzömét, másutt megelőzi legtitkoltabb terveit. Ozoránál egy
                  ember gyalog oda és vissza kétszer megkerüli az ellen táborát, hogy a két nemzeti
                  haderőnek izenetet vigyen a köztük fekvő tábor mozdulatairól. Zsidó szatócsok
                  minden levelezése tele van ártatlan üzleti hírekkel, mikből egymás közt
                  megállapított szótár szerint az ellenfél hadmozdulatait értik meg, és tudatják a
                  nemzeti hadvezérekkel. Ahol nagy a sietség, száz meg száz szekér áll elő a nemzeti
                  hadsereg gyalogságát tovaszállítani, ágyúit, hadiszereit felvenni, s mikor a másik
                  had jön, nincs egy ló sem; mind kinn a ménesen, nem lehet rátalálni. Mikor a
                  nemzeti seregnek élelem kell, egy kurta nyugtatványra előterem minden; mikor a
                  másik jön, készpénzért sincs semmi, maga a gazda is koplal.</p>
               <p>Csak egy hiányzott még a nemzeti hadseregből. Erejének tudata. Ezt meg kellett még
                  neki tanítani, s a tandíjt bizony meg kellett érte fizetni!</p>
               
            </div>
            <div type="chapter">
               <head>A SZALMAKOMISSZÁRIUS</head>
               <p>Tallérossy Zebulonnak ugyan fölvitte isten a dolgát! Neve után e ragyogó cím áll:
                  “alkormánybiztos és nemzetőri őrnagy”.</p>
               <p>Kitűnő állás!</p>
               <p>Most már nem is tiltakozik ellene, ha valaki nagyságos úrnak titulálja.</p>
               <p>Eltávozott vidékébül mint képviselő, és visszatért mint alkormánybiztos és
                  stabális tiszt!</p>
               <p>Mikor felküldték Pestre, akkor elismerték felőle, hogy ő a vidéken a legnagyobb
                  állambölcs, mikor visszaküldték, akkor elismerték róla, hogy ő lesz ott a
                  legnagyobb stratéga.</p>
               <p>Ő maga is hitte mind a kettőt. Különben talán nem is vágyott volna utána.</p>
               <p>Egy jellemző mondásra emlékszem ebből a korból. A nemzeti színháznak volt egy
                  derék operai inspiciense, ki hajlott koráig nem vesződött a politikával soha.
                  Negyvennyolcban aztán, mikor elvégre még a kulisszák mögé is behatolt az a
                  szellem, hogy minden ember az állam ügyeivel foglalkozzék, a szelíd férfiút is
                  megragadta e tudomány, s ő úgy találta, hogy vannak, akik nézeteit meghallgatják.
                  Mire nagy elégültséggel nyilatkozék bámulói előtt: “Sohasem hittem volna, hogy
                  ilyen könnyű ez a politika!”</p>
               <p>Tallérossy Zebulon is úgy találta, hogy sokkal könnyebb ez a haditudomány, mint az
                  ember képzelné.</p>
               <p>Csak parancsolni kell, s aztán legyen, aki engedelmeskedjék.</p>
               <p>Újonc van elég; vitéz is mind. Csak úgy danolnak, mikor viszik őket. Puskájuk
                  ugyan nincs. De vannak megint jó puskások, azután régi vitéz, verekedő kortesek,
                  kik önként elmennek szabadcsapatot alakítani. Ezek fogják a legnagyobb csodákat
                  mívelni. A kenyér terem, csak parancsolni kell. Pénz van elég. Zebulon számadást
                  sem vezet róla. Tudja magáról, hogy ő el nem lop az ország pénzéből egy garast
                  sem, hát akkor minek az a sok irkafirka?</p>
               <p>Már hadjáratot is próbált. Egy szomszéd faluban reakcionárius izgatók jelentek
                  meg, kik magukat pánszláv fanatikusoknak adták ki, s ellenszabadcsapatokat akartak
                  toborozni. Azokat Zebulon kombinált csapatmozdulatokkal delozsírozta helyükből, s
                  kicsiny híja, hogy el nem fogta őket. Miről is nyomtatott bulletint adott ki.</p>
               <p>Helyreállította a rendet.</p>
               <p>Meg is van magával elégedve nagyon. Semmi kétsége felőle, hogy ha ütközetre kerül
                  valahol a dolog, ő ott is helyt fog állani.</p>
               <p>Nagyon könnyű tudomány az a stratégia.</p>
               <p>Csupán azt kell tenni a hadvezérnek, hogy kétszer annyi katonát küldjön az
                  ellenségre, mint amennyit az hoz magával. Aztán mikor lövöldöznek, iparkodjék
                  olyan jó helyre tenni szert, ahol meg nem lövik. A többi megjön magától. Így
                  csinálták ezt Nagy Sándortól Napóleonig.</p>
               <p>Most egész nap ki nem szakadnak a járókelők Zebulon kastélyából, mely fekszik egy
                  felsővidéki falu végén.</p>
               <p>Futárok, nyargoncok, szállítmányosok, szabadcsapatvezérek, újoncokat hozó bírák és
                  tudósítók.</p>
               <p>El van foglalva egész nap. Alig marad ideje esténként családi körében nehány
                  órácskát tölthetni.</p>
               <p>A díszes családi kör még mindig teljes számú. A kisasszonyok, még mindig úgy
                  tetszik, mintha heten volnának, mikor nagyon lármáznak, a nagyságos mamának pedig
                  még mindig migrénje van, és amellett egész nap eszik, és annálfogva nagyon meg van
                  hízva, és annálfogva mindig ül, s e circulus vitiosusban annál jobban hízik.</p>
               <p>Hogy azért ülne olyan sokat, mert sokat olvas, mint Zebulon úr állítja, abból
                  semmi sincs. A derék asszonyság éppen nem olvas, annál a sajátszerű körülménynél
                  fogva, mert nem ismeri a betűket.</p>
               <p>Azt persze nem minden ember tudja, hogy a nagyságos asszony, mielőtt nagyságos
                  asszonnyá lett volna - (no mert hiszen minden nagyságos asszonynak kellett elébb
                  valaminek egyébként lenni) - tehát Zebulon úr tisztelt életpárja annak előtte
                  parasztleány volt. Mondjuk ki igazán: szolgáló volt biz az Zebulon úrnál; úgy
                  vette el. Azonban mi mindnyájan demokraták vagyunk, s annálfogva e körülményen nem
                  fogunk felakadni. Zebulon úr igen boldog házasságot élt, s legalább azt a jót
                  nyerte a feleségében, hogy az sehova sem szeretett járni. Az ország és a vármegye
                  dolgait, sőt Európa ügyeit is bőven megtudhatta azoktól a vendégektől, kik hozzá
                  jártak, s mind e tudományt helyébe hordták.</p>
               <p>Azért ő beszélt Bolingbroke hercegről is, és ötödik Fülöp spanyol király
                  kegyetlenségeiről, akiket a színpadról jól ismert. Színházba szeretett járni. Az
                  okos gondolat, hogy a színműveket elébb a súgóval olvastatják el a közönségnek,
                  azután még a színész is elmondja; nincs vele semmi fáradság. A többi könyvvel is
                  úgy kellene tenni.</p>
               <p>A leányait pedig úgy nevelte, hogy azok még franciául is tanultak.</p>
               <p>Azután pedig a többi úri asszonyságoktól eltanulta, hogy miként kell magát a
                  nagyságos asszonyi kvalifikációra képessé tenni. E képességek között legelső
                  helyen áll az, hogy mindig kell valamiről panaszkodni. A szenvedő arc nagyon
                  kitünteti az előkelőséget. Igen sok kényes helyzetet el lehet igazítani valakinek
                  azzal, ha panaszkodik, hogy migrénje van, hogy nagyon ideges. Igazi úrnő nem is
                  lehet anélkül.</p>
               <p>És amellett áldott étvággyal bír.</p>
               <p>Reggel fölkelés előtt már reggelizik, s este (mivelhogy a migréntől nem bír
                  fennmaradni, s korán lefekszik), még mielőtt definitíve elaludnék, felkölteti
                  magát vacsorálni, s nagy idegizgatottsággal eszik három emberre valót.</p>
               <p>Zebulon úr papucs alatt volt odahaza, maga is elismeré. Ő azt állította, hogy csak
                  odahaza. Azt is hozzátette, hogy minden erős jellemű ember papucs alatt van; ez az
                  erős jellemrajz kiegészítése. Odakinn a politikai harcmezőn szikla, odahaza vaj:
                  az ellenség előtt oroszlán, a feleséggel szemközt gerlice; az egész világ előtt
                  nagyságos úr - csupán az asszonyra nézve: “Te Zebi!”</p>
               <p>Ez nem gyöngeség, ez már erény, és ennek az erénynek még egy konkrét indoka is
                  van: az asszony az egyedüli lény a világon, ki egy nagyságos úrnak meg meri
                  mondani azt az igazat, amit semmi más halandó nem mer, elhallgat. Az asszony pedig
                  nemcsak meri azt neki megmondani, de akarja is, sőt tanulmányává teszi, hogy minő
                  igazságokat mondjon az ő nagyságos urának. Anna úrhölgynek pedig ez kiváló
                  tanulmánya volt. Írni, olvasni nem tudott, de ha Zebulonnak leckét kellett
                  tartani, arra minden percben készen volt. Zebulon úrnak ezek voltak a rigorózumai.
                  Kritikus pillanatokban tanácsot is szokott tőle kérni, mint a dodonai orákulumtól,
                  s a mindig ülő pythonissa szolgált neki sokkal érthetőbb mondatokkal, mint a
                  hajdankor szibillái.</p>
               <p>A legkritikusabb pillanatok pedig azok, amikben Zebulon úr azt a merényletet
                  kénytelen tudomására juttatni Anna úrhölgynek, hogy vendéget hítt a házhoz.</p>
               <p>Anna úrhölgynek kiváló erényei közé tartozik a fundamentális takarékosság,
                  minélfogva semmiképpen sem szereti a vendéget. Egyék minden ember otthon.
                  Istentelenség azt kívánni valakitől, hogy azért nevelje fel a legszebb
                  kappanyokat, hogy azokat mással etesse meg. S mennyi lótás-futás van olyankor!
                  Anna úrhölgy ugyan maga meg nem mozdul a kanapéról; de a leányoknak egész nap nem
                  lehet hasznát venni, mikor vendég áll a házhoz. Mindannyiszor tiszta abroszt és
                  asztalkendőt kell előadni. A szakácsné rendesen két órával későbben tálal
                  olyankor, mint más rendes időben; ez az embert az egész életrendéből kiforgatja.
                  Az ember feláldozza a vendégeknek a délutáni álmát; sőt a vacsora miatt vele
                  együtt fennmaradni is kénytelen; amikor aztán Anna úrhölgynek a szempillái, mikor
                  már érzik a hora canonicát, csak a legnagyobb lélekerő megfeszítésével
                  kényszeríthetők, hogy le ne ragadjanak.</p>
               <p>Ezeket az indokokat mind gyökeresen ismeri már Zebulon úr; s ugyanazért, mikor
                  valami vendég jöttét akarja bejelenteni, elébb valami örvendetes, valami tréfás,
                  valami kíváncsisággerjesztő újdonságot bocsát előre, s abban aztán nagy
                  historizálás közt belecsempészi valahogy, hogy kik jönnek, hányan, és meddig
                  maradnak itt.</p>
               <p>Most is egy éppen felbontott levéllel a kezében ront be úrhölgyéhez.</p>
               <p>- No, itt van! Szerencse in duplo! Csak hiába; üldözi engemet szerencse, akárhova
                  elbújjam is. Csak föltalálja engem. Itt van, olvasd! (Vagy úgy?) Csak alighogy
                  kinevezte engem magyar kormány alkormánybiztosnak egész vármegyére kétezer-ötszáz
                  forint fizetéssel, nagyságos titulussal, plén puvoár mellette: élethalál fölött
                  parancsolás! Csak jön másik levél őexcellenciájátul, barátomtul Rideghvárytul;
                  ahun kínálja nekem bécsi kormánytul főkormánybiztosi hivatalt egész felső
                  kerületre hatezer forint fizetéssel, méltóságos titulussal. Itt van, hozta Szalmás
                  Bécsbül ki jár most mindenfele. Mármost mit cselekegyem? Melyiket elfogadjam?
                  Pesti kormánytul vagy bécsi kormánytul?</p>
               <p>Zebulon arra várt, hogy Anna asszony a maga természetes eszével azt fogja felelni,
                  hogy ahhoz nyúljon, ami több; s erre az esetre már készen tartott egy hazafiúi
                  kifakadásokkal töltött üteget; hanem nagyon csalatkozott, mert Anna asszony még
                  azon a fokán a természetességnek is alul volt, amit róla előlegesen föltételezett,
                  s azt felelé, hogy: “Nekem egyik sem kell!”</p>
               <p>- Bár soha egyikbe se elegyedtél volna, Zebi! Bolond világ ez, nem neked való.
                  Köszönöm én a nagyságos asszonyt meg a méltóságos asszonyt, ha amellett
                  mindenünkből kiesznek. Te azt nem látod, mert mindig utazol; de én látom, mert
                  itthon vagyok. Nincs egy nap, hogy öt-hat vendég ne ülne az asztalunknál, mióta
                  nagyságos úr lettél. Nem tudtál olyan hivatalt kapni, amiben nem neked kell
                  traktálni mást, hanem aki hozzád jön, az hoz valamit? Látod, a főbírónénak milyen
                  jól van dolga? Mink is tehettük azelőtt, mikor még jobbágyaink voltak; de most már
                  a paraszt sem hoz se tojást, se vajat: mindent a magunkéból kell venni. Még
                  gyomlálni sem jönnek a parasztasszonyok a kertbe; azt mondják, szabadság van már.
                  Legalább tíz zsák burgonya ott fagyott a földben, mert nincs már, ki robotban
                  felszedje. Szép szabadság! Magunk meghalunk éhen. Pedig még háromszáz robotnappal
                  tartoznak a parasztok csak tavalyrul. Azt sem akarják már leszolgálni. És most még
                  ti a legerősebb béreseinket elviszitek honvédnek, nemzetőrnek. Maholnap magunk
                  fejhetünk, kapálhatunk, s pucolhatjuk a lovakat. Utoljára még majd magadnak is el
                  kell menni a háborúba. Utoljára ott meglőnek, s én magamra maradok ezzel a sok
                  leánnyal.</p>
               <p>Zebulon úr látta, hogy Anna asszony nagyon elsáncolja magát a vendéglátás
                  előérzett rohama ellen.</p>
               <p>- Asszony, te azt nem érted. Amit nem érted, ahhoz ne szólj. Ez magas
                  politika.</p>
               <p>- Mit nem értek én? - pattant fel Anna asszony. - Értek úgy mindent, ahogy te
                  értesz. Ha te tudod, hogy mi a magas politika, hát én is tudom, hogy mi a magas
                  politika!</p>
               <p>Zebulon úr meg volt felőle győződve, hogy Anna asszony nem tudja azt.</p>
               <p>- No, hát mondd meg, hogy mi - kérdé szelíd malíciával.</p>
               <p>- Mondd meg te elébb! - replikázott nekivörösödött arccal Anna úrhölgy.</p>
               <p>- Hát én meg is mondom - szólt Zebulon úr. - Magas politika az, hogy hogyan lehet
                  férjhez adnunk ezt az öt leányt nekünk.</p>
               <p>No, már erről a kérdésről hagyott beszélni magának Anna úrhölgy.</p>
               <p>- Mert ne gondold, hogy énnekem valami nagy bolond passzióm volna hegyen-völgyön
                  barangolni, katonákat glédába állítani, mundért szabni, profontot süttetni; hanem
                  hát micsinálsz? A Tihamér, ki volt Karolina Pia vőlegénye, elmente magának
                  honvédseregbe, ott most kapitány; ott most nem is kell kaució. A Lacko, ki szemit
                  vetette Adalgisara, épen kapta magyar minisztériumnál hivatal, most már
                  házasodhatik. Bolond poéta Benő, ki irta szerelmes verseket Libussanak, meg
                  ujságot irja Pesten; van neki alkalmazás. Bendeguzella még várhat. De itt van
                  Chariclea. Akit mikor kicsi volt, mindig úgy hittunk, hogy hercegasszony.
                  Tanítatunk fortepianora is. Mindig neki szántunk valami nóbel partínak. Most partí
                  itt van. Gyün kapóra kész szerencse. Mindig montam; régi nexusnál fogva kell neki
                  Baradlay házbul vőlegényt kapni. Öregúr volt jó barátom. Rideghváry volt
                  elvbarátom. Hanem hát öregúr meghalt, Rideghváry kicseppent, Baradlay-ház
                  megváltozott. Egész világ lett liberalis, patriota. Hát én micsináljam iteneg egy
                  magamban? Most legifjabik Baradlay urfit viszahoztak a Bécsbül. Nagyságos mama
                  maga mente érte. Ostoba historia. Akarta elvenni rosz karakterű kisaszonyt. Nem
                  engedet neki familia. Most hazahoztak, és azon vannak, hogy valami jól nevelt
                  nemes kisasszonyt mentül elébb vele összeházasitsanak, hogy régit elfelejtsen.
                  Chariclea nagyon megtecete özvegy aszonysagnak, amikor ot volt Ödön urfi
                  eljegyzésin. No, ma Ödön baratom, főkormanybiztos ide fog gyüni házamhoz; aztán
                  Charicleának megmondd. Aztán tudod. Aztán ezt már érted. No, ugye,
                  galambocskam?</p>
               <p>Zebulon szerencsésen bevette a sáncot.</p>
               <p>Anna úrhölgy még meg is hagyta kövér orcáját csókolni, és mosolyra némult.</p>
               <p>- No, látod, kedves tubicám - szólt Zebulon úr, megveregetve a delnő gömbölyű
                  pofácskáját gyöngéden. - Értesz már most, hogy mi az a magas politika, ugyé?</p>
               <p>Anna úrhölgy válasz helyett a kötény korcán csüngő kulcscsomagot csörteté, s
                  kiáltozott a leányainak sorban, hogy siessenek, lássanak az éléskamra, a konyha, a
                  pince, a baromfiudvar után. Chariclea az öltözőterembe! Meg volt hódítva.</p>
               <p>- No látod, kedves tubagalambom - szólt diadalmasan Zebulon úr -, ez a magas
                  politika; az öt leányom vőlegénye mind a magyar táborban szolgál, ki kapitány, ki
                  concipista, ki zsurnalista, ki főkomisszarius öccse; akkor nekem is kell valahol
                  szolgálnom; mégpedig nem ott, ahol hatezer forintot kínálják; hanem ott, ahol
                  adnak csak kétezer-ötszázat. Nekem muszáj patriotanak leni. Azt csak az tudja,
                  kinek van öt leánya, mi az a magas politika.</p>
               <p>Azonban Anna úrhölgy még e magaslaton sem állt meg. Feljebb repült.</p>
               <p>- Igen. De hátha mármost a német kormány a magyar kormányt elkergeti; ha a
                  Tihamért meglövik, elesik; ha a Lackót becsukják; ha a Bénit elkergetik, elszalad
                  Ázsiába; hátha még tégedet magadat is nyakon fognak; bezzeg akkor mi lesz az öt
                  leánnyal? Meg velem is meg teveled is?</p>
               <p>Zebulon úr nagy sort járt e kérdésre alá s fel a szobában. Fogas kérdés volt! S
                  nem szabad felelet nélkül hagyni.</p>
               <p>- Hát hiszen tudod - szólt halk hangon úrhölgyének -, még nem feleltem ám semmit
                  Rideghváry barátomnak. Még Szalmással is beszélek.</p>
               <p>Zebulon úr megtette magának azt a barátságot, hogy Rideghváry felhívására egy
                  “ibis redibis”-féle választ írt, s azt Szalmás uramra bízta, ki majd egyszer -
                  hol? hol nem? ő tudja - megint összejön a nagyméltóságú úrral. Annyi
                  elővigyázattal azonban mégiscsak élt, hogy a levél alá csak a nevének a két
                  előbetűjét szignálta bölcsen. Hátha cigányútra jut!</p>
               <p>Nagy megelégedésére szolgált Zebulon úrnak azon tapasztalás, hogy Anna úrhölgy, az
                  ő rendelete következtében, az egész házat mily radikál reformnak veti alá. A
                  vendégszobában az ágyra új cihákat húznak, a kisasszonyok imitt-amott lehányt
                  öltönydarabjait iparkodnak ágytakaró alá, hová, szem elől eltakarítani, a
                  szegletekből szedik le a pókhálókat, az almáriumok, subládák külső párkányairól
                  törülgetik a port, kocsist, szolgálót lóttatnak a zsidóhoz, hol egy kis
                  alkörmösért a tortába való cukorjéghez, hol egy kis cukorért az alkörmöshöz, hol
                  meg egy kis manduláért a tortához; az udvaron kacsát, kappant üldöznek; minden
                  szobán keresztülhat a kávépörkölés illata, s az ajtócsapkodás végigjár az egész
                  házon. És mindez az ő parancsára történik.</p>
               <p>Milyen édes érzelem az, mikor az ember azt látja, hogy a rendelete teljesíttetik,
                  mégpedig a saját házánál, mégpedig a saját felesége által.</p>
               <p>Ebben van valami a fejedelmi boldogságból. Sőt megfordítva: hasonlít azon édes
                  ámulathoz, mikor a szuverén népnek az ő uralkodója egyszer tíz esztendőben
                  megteszi a kívánságát.</p>
               <p>Tehát Baradlay Ödön, ha Zebulon úr kastélyát jön meglátogatni, tapasztalni fogja,
                  hogy ott rangjához illően fogadtatik.</p>
               <p>És a Tallérossy-kastély nem is megvetendő úrilak. Az országútról nézve emeletes
                  ház: a háta domboldalnak fekszik, tehát a kert felé már az emelet a földszín, s a
                  földszín a pince. Az nem tesz semmit, hogy az egész vályogból épült; ez a nemesi
                  demokrácia építőanyaga; s a vakolat jó titoktartó. A födele sem csupán azért
                  tarka, mivel minden esztendőben foldozzák új zsindellyel, melynél fogva olyan,
                  mintha fekete tuffra volnának szürke, sárga, barna hímzések kigondolva; hanem hogy
                  mivel ez már így divatos. Azért van verandája és gömbölyű szögletkalitjai, miket a
                  kisasszonyok rotondának hínak. Belül pedig éppen minden komforttal el van látva.
                  Kandallóterem, pipázószoba, zongoraterem; könyvtár is van, s abban régi könyvek,
                  amiket még eddig mindenki megbámult, aki először látta. Itt ugyan elmulathatja
                  magát Baradlay Ödön egy hétig is.</p>
               <p>No, hanem ugyan megcsalta ezzel a vendéglátással magát is, mást is a jó
                  Zebulon.</p>
               <p>Baradlay Ödön, mint még tegnap megírta, pontosan délelőtti tizenegy órakor
                  megérkezett. Parasztszekéren jött, melyen hiányzott minden ruganyos ülés. Kurta
                  bekecs volt rajta, lábszárig érő vadászcsizmák sarkantyúval és az ülésbe vetve egy
                  szironyos juhászbunda.</p>
               <p>Amit a legjobban megbámult Zebulon, az, hogy a lógós lónak még a hámon kívül
                  nyereg is volt kötve a hátára.</p>
               <p>Ó, mint örvendett Zebulon a kedves vendég megérkezésének! Hogy osztotta a
                  parancsokat a cselédségnek, hova hordják fel a kocsiról a méltóságos úr
                  bagázsiját, hova kössék be a lovait, mit adjanak nekik enni, míg Ödön fel nem
                  világosította, hogy csak hadd maradjon minden úgy, ahogy van, mert azonnal megyünk
                  odább.</p>
               <p>- Azonnal odább? - szólt elhüledezve Zebulon. - Hova?</p>
               <p>- Gyerünk be az udvarról, majd elmondom odabenn.</p>
               <p>Zebulon azzal biztatta magát, hogy ez talán csak tréfa.</p>
               <p>- Akarsz te, kedves barátom, mindjárt elmenni? - kérdé, midőn a pipázószobába
                  értek. (Az országgyűlés tagjai tegezni szokták egymást.)</p>
               <p>- Igen. És te is jössz velem. Az éjjel kaptam a főhadparancsnok tudósítását,
                  minélfogva azonnal a legnagyobb sietséggel útnak kell indítanunk minden csapatot,
                  ami csak fel van szerelve, Kassa felé; s az élelmezést is abba az irányba vezetni.
                  A dolog haladékot nem tűr. Én még az éjjel kiadtam a rendeletet a többi
                  alkormánybiztosoknak, hogy hol csatlakozzanak velünk. Te utamba estél, hát hozzád
                  magam jöttem.</p>
               <p>- Hát csak ezért jöttél?</p>
               <p>- Csak-é? Zebulon barátom, nekem még ennél nevezetesebb okom nem volt az utazásra.
                  A hadsereget összpontosítják, s nekünk gondoskodnunk kell róla, hogy minden ponton
                  el is legyen látva; mert különben nem az ellenség veri meg, hanem a rossz ellátás.
                  Azért csak készülj fel rögtön, a gondviselésed alatti dandár ma estére a
                  székvárosban táborba száll, s nekünk akkorra ott kell lennünk.</p>
               <p>- Hiszen az hat mérföld!</p>
               <p>- Azért kell sietnünk.</p>
               <p>- De csak legalább ebédre itt maradsz.</p>
               <p>- Akkor nem érünk be éjszakára.</p>
               <p>- De mikor a feleségem, a leányaim úgy készültek már az elfogadásodra.</p>
               <p>- Remélek majd máskor részesülhetni abban a szerencsében, de most egy elveszteni
                  való percünk sincs.</p>
               <p>- Jaj, de szigorú ember vagy te, kedves barátom!</p>
               <p>- Gondold meg, kérlek, hogy ez nem mulatság, amibe most indulunk, hanem
                  háborúviselés.</p>
               <p>Az igazat megvallva, Zebulon erre voltaképpen csak most kezdett először gondolni.
                  Eddig csak úgy vette a dolgot, hogy abból nem lesz egyéb egy kis kedélyes
                  demonstrációnál; akinek tetszik, messziről nézi. Csak most kezdett elmélkedni
                  felőle, hogy micsoda következése lehet annak, ha az ember a búzavirágszín atillára
                  felköti a kardot.</p>
               <p>Hisz ez egészen komolyan megy.</p>
               <p>Úgy találta, hogy ebben a pipázószobában nagyon hideg van. Az ő fogai
                  vacognak.</p>
               <p>- Pedig most már ne fűttess be - mondta neki Ödön -, hanem szedd össze legelébb is
                  a számadásaidat; vedd magadhoz a pénztárt, egy tarisznyába tégy egypár fehérneműt,
                  nagy motyót nem vihetünk magunkkal; a kardodat kösd fel; a pisztolyaidat dugd a
                  zsebedbe, s keríts egy jó juhászbundát, mert sokszor megeshetik, hogy a gyepen
                  hálunk.</p>
               <p>Mindezek pedig nem olyan biztatások voltak, amik Zebulon keblébe nagy meleget
                  öntöttek volna. Kereste az ürügyet, hogy mivel hosszabbíthassa meg az édes
                  otthonlét perceit.</p>
               <p>- Ha már muszáj menni, hát legalább egy kis útravaló elemozsináról gondoskodom.
                  Megmondom leányoknak.</p>
               <p>- Hiszen élelmezési biztos vagy! Négyezer ember ellátása van rád bízva.
                  Gondoskodtál róluk?</p>
               <p>- No, de hogyne?</p>
               <p>- Hát ahol azok enni kapnak, mi is mindig kapunk.</p>
               <p>- Igen ám: azok kapnak profuntot meg vutkit.</p>
               <p>- Hát mi is kapunk profuntot meg vutkit. Magunk csak nem ehetünk fehér kenyeret
                  akkor, mikor a katonáink feketét!</p>
               <p>Zebulonnak sehogy sem fért a fejébe ez a logika. De hát az asszony?</p>
               <p>- De még famíliámtól is el kell búcsúznom talán?</p>
               <p>- Hát búcsúzzál; de végezd gyorsan!</p>
               <p>Búcsúzni? De mit mondani?</p>
               <p>- Magam se nem tudom, micsinyáljam?</p>
               <p>- Már csináld akár azt, hogy mondd el a családodnak, hogy te most mégy a háborúba,
                  ott meglőnek, levágnak; vagy ne szólj senkinek semmit, hanem szökjél meg tőlük;
                  vagy tégy, ami e kettő között fekszik, akármi okos dolgot, csakhogy öt perc múlva
                  készen légy vele.</p>
               <p>Zebulon keserveset sóhajtott. Búcsúzott volna is, nem is. Válogatott magában, hogy
                  kinek féljen jobban szeme elé kerülni: az ellenségnek-e vagy Anna úrhölgynek,
                  azzal a napiparanccsal, hogy kárba veszett a nagy ebéd, menni kell a háborúba.</p>
               <p>Schlicket választotta. Búcsúzatlanul indult el keserves vendég barátjával, kibe
                  még csak egy pohár szilvóriumot sem tudott belediktálni.</p>
               <p>Mikor a szolgálóval maga után vitette útitáskáját, amibe saját maga pakolta be
                  egyét-mását, a fél lába fenn levén már a kocsi hágcsóján, azt kérdezé tőle:</p>
               <p>- Te Boris, hol a kisasszonyaid?</p>
               <p>- Az egyik a konyhán süt-főz, a másik a harmadikat öltözteti, a negyedik az
                  ötödiknek a haját sütögeti görbe vassal.</p>
               <p>- Hát a nagyságos asszonyod mit csinál?</p>
               <p>- Most fűzeti magát az újmódi míderbe a hentesnével.</p>
               <p>- No, jól van. Mondd meg neki, hogy ne várjanak bennünket se ebéddel, se
                  vacsorával. Majd mikor hazajövök, akkor itthon leszek.</p>
               <p>De nem is mert Zebulon hátrapillantani, mikor a szekér kicsörömpölt a kastély
                  udvarából!</p>
               <p>Hegyen föl, hegyen le egész késő estig vitte Zebulont étlen-szomjan Baradlay Ödön.
                  Az útban talált vendéglők már tisztára ki voltak élve az előrehaladt csapatok
                  által. Egyetlen csárdában kaptak egy csésze keserves rossz feketekávét.</p>
               <p>Zebulon ugyan váltig biztatta kedves barátját, valahányszor falut értek, hogy
                  látogassák meg a papot; “papnál bizonyosan lehet valamit kapni!”, de Ödön nem ért
                  rá ily ájtatos célú diverziókra; hajtatott odább.</p>
               <p>Bánta is Zebulon nagyon, hogy minek fogadott neki szót, s nem hozta magával az
                  elemózsiás tarisznyát: “Télen kenyeredet, nyáron ruhádat el ne hagyd!”</p>
               <p>Délután csakugyan akadtak egy sor társzekérre, mely kenyereket szállított a hadak
                  számára.</p>
               <p>- No, most innen elláthatod magadat! - figyelmezteté Zebulont útitársa.</p>
               <p>Az alkormánybiztos úr adatott magának egyet azokbul a kenyerekbül, vulgó prófunt,
                  s azon kezdte, hogy beletörte a tollkése pengéjét a megszelésénél.</p>
               <p>- Jó az a kenyér? - kérdé tőle Ödön, mikor Zebulon elkezdte azt a foga alá
                  rakogatni s majszolni nagy fohászkodással.</p>
               <p>Zebulon nem merte azt mondani, hogy “rossz”, mert hisz az ő süteménye; hát csak
                  nagyot nyelt belőle, s azt felelte, hogy “igen jó”.</p>
               <p>Ödön megállhatta, hogy ne nevessen útitársa kínjain. Az pedig dühös volt rá, hogy
                  nem akar megéhezni. Kiállja késő estig.</p>
               <p>Estefelé már a pecsenyével is találkoztak. Csakhogy még az lábon járt. A hadsereg
                  számára hajtották a gulyát.</p>
               <p>Ödönnek úgy tetszett, mintha a főhajcsárban, ki lovon ült, valami régen látott
                  arcot ismerne meg.</p>
               <p>Mentül közelebb értek a székvároshoz, annál sűrűbb volt a járó-kelő tömeg, a
                  szekerek sora, mik szénával, szalmával, ruhaneművel, zabbal rakodva döcögtek
                  előre; s mindenféle fegyverzetű csapatok, mik közt nehezen lehetett előrehaladni.
                  A vezetőkkel örökösen volt valami beszélnivalója Ödönnek, amit Zebulon nagyon
                  restellt; mit tartóztatja fel az utat mindenféle emberekkel?</p>
               <p>Jó későn érkeztek meg a székvárosba. Ott a főbíró házához szállásoltak be. “No,
                  itt legalább megnyugszunk - gondolá magában Zebulon. - Itt már vacsorára
                  várnak.”</p>
               <p>No, szépen csalatkozott.</p>
               <p>Amint megérkeztek, rohant rájuk a mindenünnen érkező csapatok élelmezési
                  tisztsége. Az mind Zebulont ostromolta ezer kérdéssel és követeléssel. Egyik
                  szépen, másik gorombán. Egyik a kenyerét kereste rajta, másik a ruháját, harmadik
                  a csizmáját, negyedik a szénáját; s Zebulon csak azt tudta valamennyinek felelni,
                  hogy “majd gyün, majd gyün”.</p>
               <p>Igen, de hol jön? Mikor jön?</p>
               <p>Ödön megszánta Zebulont a fejére nőtt zivatarban.</p>
               <p>- Bruder, meglehet, hogy minden itt is van már; csakhogy senki sem tud róla.
                  Eredj, ülj fel a nyerges lovamra, s csinálj rendet a raktárakban; adj rendeleteket
                  a sorompóknál, s nekem hozz mindenről pontos tudósítást!</p>
               <p>No, most még lóra ülni! Szénát, szalmát deputálni, prófuntot osztogatni, vad
                  katonákat kielégíteni, goromba tisztekkel veszekedni! Ez éppen Zebulonnak való
                  mulatság volt. Azt hitte ő, hogy mindezt el lehet végezni onnan hazulról, az úri
                  kastélyból, a bőrpamlagon heverészve, a hosszúszárúból pöfékelve. S most íme, még
                  lóra is kell ülnie.</p>
               <p>Két óra múlva került haza. Rettenetes dolgokat ért meg. Elő akarta adni keserves
                  élményeit Ödönnek.</p>
               <p>- Kedves bruder, ezer darabra vagyok széjjeltépve. Csodálok, hogy magamat is meg
                  nem ettek.</p>
               <p>- Jól van, jól van! - vágott szavába Ödön. - Most csak gyere vacsorázni, azután
                  adj róla írásbeli jelentést, hogy mit hogyan intéztél el.</p>
               <p>Írásbeli jelentést! Ez a szó még a vacsoráját is megkeserítette Zebulonnak.</p>
               <p>Sohasem szeretett írni. Ezt az egyet, ha lehetett, kikerülte. És még éppen vacsora
                  után! Hisz az minden isteni és emberi törvények ellen van - vacsora után írni.</p>
               <p>Pedig annak ugyan meg kell lenni. Ödön alig várja, hogy elvigyék az abroszt, a
                  tányérokat, poharakat; rögtön ugyanarra az asztalra papírt teríttet föl,
                  kalamárist, tollat hozat, s ráfogja Zebulont, hogy csináljon részletes
                  kimutatást.</p>
               <p>Zebulonnak pedig még csak távoli sejtelme sincs arról, hogy hogyan kellene ahhoz
                  hozzákezdeni. Különösen azt szeretné megtudni, hogy mire való az a lénia, amit
                  odatettek a papirosa mellé.</p>
               <p>Ödönnek kell őt belevezetni. Az írja meg neki e jelentés fejét, a rubrikák
                  címeit.</p>
               <p>- Most aztán csak ezeket töltsd be!</p>
               <p>És Zebulonnak kell rajta törni a fejét, hogy mi következik egymás után.</p>
               <p>Azalatt egyik ember jön, a másik megy. Minden szoba tele van emberrel. Lehet is
                  ilyen lármában dolgozni!</p>
               <p>Ödön fogadja őket egymás után; átveszi jelentéseiket, meghallgatja panaszaikat,
                  elintézi összeütközéseiket; és mindezt teszi finomul, nóbelul, elegánciával, ahogy
                  Zebulon bámulattal jegyzi meg.</p>
               <p>A jegyzőkönyv nagyon keservesen akar előrehaladni.</p>
               <p>Egyszer a többi közt jön egy ismerős alak, aki végett már csakugyan meg kell
                  Zebulon úrnak pihentetni a tollat.</p>
               <p>Azzal a szóval ront be, hogy:</p>
               <p>- Hol a szalmakomisszárius?</p>
               <p>Zebulon magára veszi ezt az interpellációt, s azt mondja:</p>
               <p>- No, mi kell?</p>
               <p>Az interpelláló alakot ismerjük a régi kortesvilágból; a híres kolompos az, ki
                  mindenütt szeret ott lenni, ahol verekedni kell; hogy maradna hát el egy friss
                  háborúból? Nincs ugyan katonásan öltözve; piros kihajtós viktóriadolmány van
                  rajta, pitykés rajthúzlival, de oldalán rezes fringia, övében két pisztoly, s a
                  vállán keresztülkötve egy karikás ostor, melynek suhogójába éles drót van fonva.
                  Marciális alak.</p>
               <p>- Hát az kell - szólt a travesztált kortesvezér -, hogy mit fekszik rá a német az
                  én szalmámra?</p>
               <p>Erre Zebulon letette a tollát, s szétterjeszté a két tenyerét.</p>
               <p>Ki értse ezt a bolondot?</p>
               <p>- Kezdjük az elején - szólt Ödön nyugodt kedéllyel. - Micsoda ön? Csapatvezér?</p>
               <p>- Igenis, csapatvezér. A <hi>kétszuronyos</hi> bataillonnak a
                  parancsnoka.</p>
               <p>- Tehát ökörhajcsár?</p>
               <p>- Igenis.</p>
               <p>- No, és mi baja van a némettel?</p>
               <p>- Hát van itt egy csapat német diák. Bécsbül vagy honnan szöktek ide, az ebingük!
                  Halálfej van a kalapjuk mellett; úgy híják őket, hogy a halálfejes légió.</p>
               <p>- S mi baja van önnek velük?</p>
               <p>- Az a bajom, hogy ha egész nap nem látom is őket, este mindig oda kerülnek, ahol
                  én megtelepszem a gulyával; mert tudják, hogy ott szalma is lesz, s ők a legelsők,
                  akik letelepszenek a szalmára.</p>
               <p>- És aztán mi rosszat tesznek?</p>
               <p>- Hát egész éjjel veszekedettül énekelnek. Ha éheznek, ha szomjaznak, mikor más
                  becsületes ember káromkodnék, ők csak énekelnek, s mind lehidalják a szalmát, amit
                  nekem másnap az ökrökkel fel kell étetnem.</p>
               <p>Ödön okosan akart beszélni ezzel az emberrel.</p>
               <p>- Hát aztán, édes barátom, mi sajnáljunk egy kis szalmát ezektől az idegen
                  fiúktól, kik messze földről eljöttek a mi hazánk szabadságáért vérüket ontani?</p>
               <p>- Ej, mit nekünk az a sok szedett-vedett nép! - torzsalkodék a volt kortesvezér. -
                  Elbánunk mink a magunk ellenségével magunk is. Voltam én már különb csetepatéban
                  is, mint ez a mostani hajcihő, mikor a Papszászt restoráltuk. Akkor tetszett volna
                  engem látni. Egymagam szétvertem ezer fehér tollast. Kilenc lyukat ütöttek a
                  fejemen. Itt a helye most is, ni. Majd én mutatom meg, hogy hogyan kell elbánni a
                  svalizsérrel! Ha én kieresztem ezt a drótos suhogómat, mind egymás után kiverem
                  valamennyinek a szemét. Minek ide közénk ez a német meg a polyák? Ne rondítsa el
                  velök a seregünket, méltóságos főkomisszárius úr.</p>
               <p>De már erre Zebulon dühbe jött.</p>
               <p>- Elmisz innen, riszeg akasztófa, mindjárt! Vagy vágok fejedhez kalamárist! Ha
                  ökörtül akarsz jönni, eredj tülem! S ha velem akarsz beszélni idebenn, akkor mars
                  ki!</p>
               <p>Zebulon az erélyes kikergetés után csakugyan képtelen lett újra beletalálni magát
                  a jelentés kontextusába. Ej, de bánta, hogy effektíve hozzá nem vágta a kalamárist
                  a hajcsárvezérhez. Most nem volna több tinta.</p>
               <p>De csak megint neki kellett dűlni a jegyzékkészítésnek, az irgalom nem ismerő
                  főkormánybiztos nem kegyelmezett. Zebulon az egyik ujjával a szemöldökét tolta
                  fel, mintha a gondolatokat tolná ki homlokából, pedig csak azért tette, hogy a
                  szempillája le ne ragadjon. Meg akarta kísérteni azt, amit már előtte annyi
                  kétségbeesett ember próbálgatott, akit elővett az álmosság, hogyan lehetne fél
                  szemmel ébren lenni, fél szemmel pedig aludni?</p>
               <p>Amiből aztán az lett, hogy amint Ödön elhagyta egy pillanatra a szobát, abban a
                  pillanatban azt hallá Zebulon, hogy Anna asszony beszél hozzá lepcses, vontatott,
                  éles hangján: “Mikor jön már az a vendég?” Csak akkor riad fel, mikor Ödön megint
                  visszajön valamit megtudakolni.</p>
               <p>Végre megszánja a kegyetlen parancsoló.</p>
               <p>- Hallod-e, öreg, te itt elalszol. Eredj, feküdjél le, holnap négy órakor
                  felkeltelek, akkor elvégezheted.</p>
               <p>Zebulon örült az engedelemnek. Milyen jó az, mikor az ember vénségére beáll
                  kisdiáknak, s várja az instruktortól az engedelmet a lefekhetésre.</p>
               <p>Ámde lefeküdni és elaludni két különböző dolog.</p>
               <p>Van egy kegyetlen kínai tortúra, mely abból áll, hogy az elítéltet két melléje
                  állított poroszló, valahányszor el akar aludni, mindannyiszor felrázza álmából.
                  Zebulon keresztülment azon. Alig adta át magát a nyugodalomnak, már jött valaki,
                  aki most érkezett éjjel, és rögtön beszélni akart a nagyságos úrral; százféle
                  kérdéssel háborgatták; a fülébe kiabáltak mérges, türelmetlen emberek. Utoljára
                  megharagudott, bezárta az ajtaját, nem bánta, dörömbözzenek rajta.</p>
               <p>Egy nagy, ketyegő kakukkóra volt a szobájában, mely minden óranegyedre huhukolva
                  figyelmeztette, hogy közeledik az idő. Siessen egy óra alatt kettőt aludni.</p>
               <p>Mikor aztán az óra kettőt kakukkolt éjfél után, akkor legédesebb álmából
                  felriasztja valami borzasztó esemény. Eleinte azt hitte, a világ dűl.</p>
               <p>Pedig hát csak a német aulisták masíroztak az utcán, azok zendíték rá az ablaka
                  alatt a Fuchsliedet:</p>
               <p>
                  <hi>Wer kommt dort von der Höh?</hi>
               </p>
               <p>Ejnye, hogy az isten áldja meg őket érte!</p>
               <p>Azután még kevesebb szó lehetett az alvásról.</p>
               <p>Jött egy másik csapat meg egy harmadik meg ki tudná hányadik, s ablakrengető
                  dobveréssel vonult végig az utcán valamennyi. Majd meg a nehéz társzekerek,
                  amiktől rázkódott az egész ház. Aztán aludjék valaki.</p>
               <p>Zebulont csak az a halavány remény kecsegteté, hogy Ödön majd elalussza a négy
                  órát. Hiú remény. A kakukk nem huhukolt olyan pontosan, mint amilyen készséggel
                  hangzott a kopogtatás az ajtaján s a rövid szó: “Kelj fel, indulunk!”</p>
               <p>Pláne indulunk!</p>
               <p>Ödön tudatá vele, hogy sietni kell, mert az ellenség már előbbre haladt, mint
                  gondolták.</p>
               <p>Zebulon fogvacogva öltözködött, és kezdte már bánni nagyon, hogy ebbe a mulatságba
                  keveredett.</p>
               <p>Csak most kezdte észrevenni, hogy az úszáshoz múlhatatlanul megkívántatik az, hogy
                  az embernek a vízbe kell menni. Ezt nem hitte volna.</p>
               <p>Hisz ő most nyomrul nyomra megy bele a kellő közepébe a háborúnak. Most már körül
                  van hadsereggel; most már toljak előre, még csak vissza sem fordulhat; muszáj a
                  csatatérig menni, még az ágyúszóból is kaphat. Azt pedig az ő természete be nem
                  veszi.</p>
               <p>A másnap reggeltől estig tartó utazás már valódi gyötrelem volt ránézve; az
                  összeakadt, az egymással szemközt irányzott szállítmányok közt neki kellett volna
                  helyreállítani a rendet; lármázott is eleget, s estefelé azt hitte, hogy ugyan
                  megfelelt a hivatalának.</p>
               <p>Ahol este megszálltak, az egyúttal a főhadiszállás volt. Zebulon egy szobában
                  vacsorált a főtisztekkel, a táborkarral. Neki is hallani, látni lehetett, hogy
                  főzik azok ki a haditervet; hogy mutogatják a térképeken, hol jön az ellenség,
                  merre akar előnyomulni, s micsoda magaslatot kell előtte megszállani, mely hidakat
                  lerontani, hol a döntő ütközetet várni.</p>
               <p>Zebulon úgy érezte ez alatt, mintha a szíve folytonos apró reszketésben volna.</p>
               <p>Azután előszámlálták a főtisztek, hogy minő erőket hoz magával az ellenfél, hány
                  ágyút, hány tizenkét fontost. De még egy röppentyűtelepet is.</p>
               <p>Ez ütötte meg Zebulonnak legjobban a fülét.</p>
               <p>Olvasta ő egy régi conversations lexiconban, hogy micsoda veszedelmes projektil az
                  a kongrév-rakéta. Ahova annak egy szikrája leesik, az keresztülég a bőrön, húson
                  és csonton; az méreg és tűz; attól nemcsak meghal az ember, de pokolra is jut. S
                  ha száz ember van egy rakáson, ahova az leesik, mind a száz halál fia.</p>
               <p>Zebulon minden lehetőt kigondolt dús fantáziájában, aminélfogva elmaradhasson
                  ebből a drága mulatságból. Hogy irigylette annak a fiatalembernek a sorsát, akit
                  elküldtek Pestre futárnak!</p>
               <p>Végre egész őszintén kirukkolt vele Ödönnek:</p>
               <p>- Kedves barátocskám, én már öregember vagyok. Beteges ember vagyok. Katona nem
                  vagyok. Nem tudok a verekedéshez. Öt leányom van, nem vagyok a magam embere. Nem
                  szeretek olyan helyre menni, ahol az embert még valami non putarem is érheti.
                  Hagyjatok engem valahol a tartalék transzportnál hátra.</p>
               <p>Ödön méltányolta a kívánságát.</p>
               <p>- Jól van, öreg; válassz magadnak olyan helyet, ahol legbiztosabbnak érzed
                  magadat; egy része az élelmezésnek itt marad; ha akarod, itt maradhatsz vele.
                  Hanem arra figyelmeztetlek, hogy az ilyen háborús világban sohasem tudja az ember,
                  hogy az ellenséget hol kapja meg hamarább.</p>
               <p>Zebulon örök hálára érezte magát lekötelezve ez intézkedés által. Ő majd csak
                  lőtávolon kívül intézi a dolgokat. Hadd menjen a forrójába Baradlay Ödön, ő még
                  fiatal ember.</p>
               <p>Ödön intézkedett is. Legutolsó megtelepedésük helye népes magyar falu volt,
                  melynek lakosai maguk ajánlkoztak a hátrahagyott élelmi rakoda fegyveres
                  megőrzésére.</p>
               <p>Ödön ott akarta hagyni Boksa Gergőt is, a maga kétszarvú bataillonával; de az
                  egész indignációval protestált ez ellen.</p>
               <p>- Hogyan eshetnék meg énnálam nélkül az ütközet? Hogy Boksa Gergő ott ne volna,
                  ahol verekedni kell? Hat lovat akarok én elvenni a svalizsértól, hatot!</p>
               <p>Ödön nem bánta hát, menjen a táborral Boksa; de ötvennél több tulkot ne hajtson
                  magával, a többit hagyja itten.</p>
               <p>Reggel a had dereka odább vonult; egy része még az éjjel, s Zebulon úgy örült
                  neki, hogy nem hall több dobpörgetést. Ki is aludta magát aznap délután kedvére.
                  Úgyhogy estefelé egész pihenten, a csizmát is lehúzva a lábáról s papucsot öltve
                  (az mindig a táskájában kísérte) ülhetett neki a bevégzendő számadásnak.</p>
               <p>Éjfélig szépen elkészült a rovatokkal, s már éppen a tollat akarta hozzáverni az
                  asztalhoz, mikor csak egyszerre puskaropogás riasztja fel. Itt az ellenség!</p>
               <p>Megmondta azt előre Baradlay Ödön.</p>
               <p>Zebulon sem vette tréfára a dolgot, felkapta egyik kezébe a pénzes táskát, másikba
                  a csizmáit, kiugrott az ablakon, neki az erdőnek; futott, amíg csak a lövöldözést
                  hallotta, egy szál harisnyában, a csizma a kezében; hátra sem fordult a szomszéd
                  faluig; ott szekereket fogadott, s kincseket ígért annak, aki őt falujába
                  hazaviszi.</p>
               <p>Sohasem látta ő többet a hadsereget. A pénztárt átadta a bírónak. A számadás ott
                  veszett. Mi lett a rábízottakból tovább, bizony nem kérdezte senkitől. Csak nagyon
                  későn, más országban kapott egyszer egy magyarországi hírlapot, melyből megérté
                  ama kritikus napok eseményeit, s olvasá nagy bámulatára a hadi bulletinben, hogy
                  Tallérossy Zebulon ez alkalommal a nép segélyével egy egész ellenséges hadosztályt
                  több óráig feltartóztatott, s ez idő alatt minden rábízott élelmiszert és a
                  hadipénztárt szerencsésen megmentett.</p>
               <p>Csakhogy az ideig sok mindenfélén kellett még keresztülmenni a jó úrnak, ami majd
                  következik egymás sorjában.</p>
               
            </div>
            <div type="chapter">
               <head>AZ ELSŐ TANDÍJ</head>
               <p>Mi történt?</p>
               <p>Kimondom hímezés-hámozás nélkül. Megverték a magyar hadsereget Kassánál nagyon.
                  Szétverték a császári seregek úgy, mint ahogy az amerikai republikánus hadsereget
                  szerterobbantották a bulls-runi legelső ütközetben.</p>
               <p>Nem szépítek semmit.</p>
               <p>Gyönge volt a vezénylet, vigyázatlanok voltak az alsóbb tisztek, rosszul lőttek a
                  tüzérek, nem állták a tüzet a közkatonák; megverte a magyarokat az ellenség
                  játszva. Elég volt tizenkét fontosaival végigsepertetni az országutat, hogy a
                  magyar hadderekat áttörje. Az öreg, becsületes, jószívű fővezér, a magyar
                  hadügyminiszter leült az út közepére, az ellenséges ágyúk elé, úgy rimánkodott
                  katonáinak, hogy ne féljenek az ágyúktól, hiszen nézzék, minden golyó a fejük
                  fölött repül el. Azok elfutottak. Szomorú ütközet volt az. Hátat adott mindenki az
                  ellenségnek. Mikor nehány nap múlva a hadügyér megjelent az országgyűlésben, a
                  debreceni városházteremben, ezen kezdte beszédét:</p>
               <p>“Szeretnék pincéből kibeszélni, hogy ne látszanék arcom pirulása.”</p>
               <p>Még most is érezzük ezt a pirulást, pedig azóta de sok vér, de sok fény lemosta,
                  bearanyozta azt ottan!</p>
               <p>Hanem ez a szégyen teljes és tökéletes volt.</p>
               <p>S mikor végül a futók után megeresztette a császári vezér a kongrév-röppentyűket;
                  mikor ez ismeretlen, ijesztő tűzkígyók utánaindultak a szétriadt tábornak,
                  kerepelő süstörgéssel, sziporkát okádva hosszú kanyarulatokban, s nagyot pukkanva
                  dobbantak le közéjük, ijesztő tűzesőt szórva maguk körül, akkor teljes lett a
                  zűrzavar; lovasság, tüzérség, szekerészet, gyalognép, újonc, nemzetőr
                  összekeveredve, vezényszót nem is ismerve, egy zilált gomollyá váltan terelte
                  egymást előre, s akadályozta egyúttal a menekülésben. Az ellenségnek csak egy
                  lovas osztályt kellett utánaküldeni, s a röppentyűtelepét előretolni, hogy minden
                  ágyúját elvegye a futó seregnek, s százával fogdossa el csapatjait.</p>
               <p>Egy ilyen elátkozott pillanatban van azután nagy ára egy helyén levő szívnek!</p>
               <p>Baradlay Ödön nem volt katona, nem volt hadvezéri talentom, de bírt azzal az
                  adománnyal, ami nélkül nagy ember nem lehet senki - hidegvérrel.</p>
               <p>Szeme közé nézni annak a rémnek, ami elől más tízezer riadva fut, és
                  visszariasztani azt.</p>
               <p>Ödön nyerges lovára kapott, amint a harc balvégzetes kimenetelét látta, s mikor
                  már mindenki elveszette a fejét, ő kereste az eszközt, amivel megmentse
                  valamennyit.</p>
               <p>Neki még csak fegyvere sem volt, egy lovagostor volt mindössze is a kezében.</p>
               <p>Az újonc ezredeket nem lehetett megállítani az ijesztő röppentyűk előtt, s az
                  országúton jött már robogva egy lovascsapat az ellenségtől, melyre könnyű munka
                  várt.</p>
               <p>“Nehezítsük meg nekik e munkát!” - gondolá Ödön, s a futó csapatok között, ahol a
                  legfiatalabb arcokat látta, elkiáltá magát:</p>
               <p>- Fiúk, hát el hagyjuk-e fogni az ágyúinkat?</p>
               <p>Nehány elszánt gyerek megállt e szóra. Csak közkatonák voltak.</p>
               <p>- Meghaljunk a többiekért? Jól van! - S szembeszálltak a lovassággal.</p>
               <p>Most egyszerre váratlan segítségük érkezett. Az országút melletti ákácsövény mögül
                  oly sortüzelés fogadta a feléjük robogó lovasságot, hogy az összevissza keveredve
                  fordult meg, és nyargalt vissza, ló és lovas holtan, sebesülten bukdácsolt szerte
                  az úton.</p>
               <p>Az árok sövénye mellől hurráordítással emelkedett ki a rejtett csapat. A
                  halálfej-légió volt az. Vezére, a hórihorgas népköltő, Mausmann, kalapját csóválva
                  kezében kiálta Ödönre:</p>
               <p>- Hurrá, patrónus uram! Ezt nevezik barikádtaktikának. Ödön üdvözölve szorítá meg
                  a bohó diák kezét, ki őt patrónus uramnak szokta nevezni, mert Ödön gondoskodott,
                  hogy az aulisták el legyenek látva a hadseregnél, s a magyar fiúk barátkozzanak
                  velük.</p>
               <p>Méltók is voltak e barátkozásra. Mind tűzben edzett legények, mindig jókedvűek,
                  mindig harcra készek. Nem félnek még az ördögtül sem, még a kongrév-rakétától sem;
                  az ellenfelüket pedig sok vitézi találkozásbul ismerik már. Száz ilyen gyerek nagy
                  kincs ilyen órában.</p>
               <p>Azokkal az önkéntesekkel együtt, kiket Ödön megállásra bírt, lehettek talán
                  kétszázan. Kicsiny csapat volt, de elszánt.</p>
               <p>Az ellenfél, mikor e kis csapatot tömörülni látta az országúton, amint a gyilkos
                  sortüzelés lovasságát visszariasztá, elkezdte röppentyűtelepét játszatni
                  ellenük.</p>
               <p>Játszatni? No, hát ők is játéknak vették.</p>
               <p>- Á! Régi ismerősök - élcelt rájuk Mausmann. - Szüretkor láttam <hi>eleget</hi>. Minden filiszter ilyet <hi>ereget</hi>. Nézzétek,
                  hogy fúródik a <hi>földbe</hi>. Ennek az orra homokkal <hi>tőlt be</hi>. Ez a másik sem <hi>sikerült</hi>. A
                  meg ni, hova <hi>elkerült</hi>. No, most az igazi <hi>e lesz</hi>. (A röppentyű csakugyan előttük csapódott le süvöltve, süstörögve.
                  Mausmann odaugrott hozzá, s dacára a sziporkáknak, megkapta a nyelét, beledobta a
                  röppentyűt az árokba, ott pukkant el, csak azután mondta rá a kádenciát: Te pedig
                  itten nem <hi>kellesz</hi>!)</p>
               <p>Az újonc fiúk nevettek rajta.</p>
               <p>Nevettek!</p>
               <p>Ettől a nevetéstől kezdve hősök lettek belőlük.</p>
               <p>Egyszer szeme közé nevettek a halálnak. Felfedezték, hogy a halál is csak
                  komédiás; megríkatja, megijeszti a karzatot grimaszaival, pátoszával; de tiszteli
                  a kritikust, és kitér neki!</p>
               <p>Az ellenség látta, hogy a röppentyűinek semmi hatása többé. Újra a lovasságot
                  indította az ellenálló csapatra. Most már egy század nehézlovas jött a többiek
                  előtt.</p>
               <p>A kis csapat most hármas sort alakított, az egész országutat elfoglalva, s bevárta
                  közelre a lovasokat.</p>
               <p>Mausmann e várakozás alatt rázendíté a Fuchsliedet:</p>
               <p>
                  <hi>Wer kommt dort von der Höh? Wer kommt dort von der Höh? Wer
                     kommt dort von der ledernen Höh - Sa, sa, ledernen Höh, Wer kommt dort von der
                     Höh?</hi>
               </p>
               <p>Azzal hurrá! Egy üdvlövést húszlépésnyi távolból a közeledőknek! Hogy porzik
                  vissza a lovasság, holtakat, sebesülteket hagyva el maga után!</p>
               <p>S azzal a kis csapat újra tölt, vállra veti puskáját, s halad csendesen az
                  országúton.</p>
               <p>És újra hangzik az üldöző lovasság robaja. Most már az országútról kétfelül
                  letérve, körül akarják fogni a csapatot.</p>
               <p>Az hirtelen kört alakít, a kör közepén Ödön lóháton, a szuronyok kifelé fordítva,
                  mint egy óriási sün tövisei. És hangzik a Fuchslied többi szakasza:</p>
               <p>
                  <hi>Es ist der Windischgraetz, Es ist der lederne Windischgraetz.
                     Was bringt der Windischgraetz? Was bringt der lederne Windischgraetz? Er bringt
                     uns einen Fuchs, Er bringt uns einen ledernen Fuchs.</hi>
               </p>
               <p>A támadó lovasság ismét kénytelen visszavonulni a víg fickók lövései elől. Nem
                  félnek azok, nincs azoknál vadásztréma, lámpaláz. Oda várják az ellenséget a puska
                  végére, akkor lőnek rá, mikor bizonyos a golyó.</p>
               <p>És aztán a Fuchsliednek igen sok strófája van, míg az mind előadatik, hogy mit
                  csinál a “Fuchs”. És ahány strófája a Fuchsliednek, annyi támadást kellett
                  kiállani az üldöző lovasságtól a maroknyi kis csapatnak. Kiállta becsülettel.</p>
               <p>Mikor szuronyra, puskaagyra került már a dolog, ott is hetykén, büszkén verekedett
                  a halálfejes csapat; aki sebet kapott, bekötötte, nem panaszkodott; akik
                  halálsebben elestek, társaik puskáikra véve vitték odább, s még akkor is azt
                  kiáltották: “éljen a szabadság”; s amilyen hosszú a forrói országút, olyan hosszan
                  jelölték vércseppjeikkel a védett Magyarország földét.</p>
               <p>Pedig hát “mi nekik Hekuba”?</p>
               <p>Az utolsó, most már dühös verekedéssel végződött roham visszavetése után azt mondá
                  Mausmann Ödönnek:</p>
               <p>- No most, patrónus uram, az utolsó töltényünket vertük le a puskába. Többet nem
                  puskázunk. Itt a hátunk mögött van egy híd; ott megállunk, és ott maradunk. A
                  nádason a lovasság nem kerülhet mögénk. És most, fiúk, esküdjetek meg, hogy ezt az
                  utolsó lövést nem adjuk az ellenségnek; ezentúl csak szuronnyal verekszünk.</p>
               <p>S a bohó, jókedvű, egzaltált fiúk letérdelnek az országúton, s égre emelt kézzel
                  éneklik el az esküt valamelyik opera kardalából, talán Beatricéből, s el vannak
                  szánva a színdarabot komolyan végigjátszani. Az a híd egy kis emelvényt képezett a
                  rónaságon, s amint arra feljutott a kis csapat, e helyzetből végigtekinthetett a
                  háta mögötti képen.</p>
               <p>A nádasig, melyet ama híd patakja képezett, semmi hóesés sem látszott; túl rajta
                  pedig egy fehér lepel volt a mező. A megelőzött napok viharos szelei ide
                  torlasztották össze a havat, mely most, mint a futóhomok, buckákat képezett. E
                  hóbuckákban elakadva, megrekedve vergődött száz meg száz társzekér, ágyú és
                  lőszerkocsi; egyik felfordulva, másik tengelyig merülve; körüle zilált gubancban a
                  menekvő csapatok.</p>
               <p>“Ezt a látványt nem szabad az ellenfélnek megpillantani!”</p>
               <p>“Nem, amíg mi élünk.”</p>
               <p>A híd magaslatát elfoglalta a kis csapat, s ott ismét rázendíté az esküdalt, mely
                  halálos ünnepélyességgel hangzott végig a rónán.</p>
               <p>A háttért sötét lila-szürke hófergeteg tartá beárnyalva, melynek zord homályából
                  az éneklő hős csapat ott a magaslaton úgy tűnt fel, mint egy égbe menendő
                  mártírsereg; a leáldozó nap tündöklött magasra emelt fegyvereiken, s fényesre
                  festé alakjaikat.</p>
               <p>Míg a halálra szántak kardala zengett, az országúton végső rohamra dübörgött elő
                  az ellenfél lovascsapatja; s a röppentyűtelep a saját lovasságának fején keresztül
                  eregeté tűzrajzolta ívben gyilkos lövegeit a hídon állók felé. Azok álltak a tűz
                  előtt, roham előtt, ijedetlenül, és énekelték a dalt azokról a hősökről, akik
                  fogadást tettek, hogy csak szuronnyal fognak vívni a mai csatában.</p>
               <p>Baradlay Ödön hazagondolt ifjú nejére, két kis csevegő gyermekére, aggódó anyjára
                  - s aztán elszántan biztatá újoncait: “Ne féljetek, fiúk: száz golyó közül csak
                  egy talál!”</p>
               <p>Az az egy éppen talált. Egy fiatal honvédet ott mellette abban a percben sújtott
                  le egy szétpattant gránátdarab. Az rögtön meghalt.</p>
               <p>Ödön, lelkét nem veszítve, kiálta föl:</p>
               <p>- És ha talál, az a legszebb halál.</p>
               <p>- Éljen a haza! - rivallt fel szavára az egész csapat.</p>
               <p>A közeledő lovasság megdöbbenve lassítá rohamát.</p>
               <p>De nem az ifjak kiáltásától döbbent meg, hanem valami mástól.</p>
               <p>A befagyott nádas bozótja közül egy osztály huszár robogott elő a térre.</p>
               <p>Olyan váratlan volt megjelenése, mint amilyen gyors volt rohanása.</p>
               <p>Mielőtt ellenfele arcvonalt formálhatott volna ellene, oldalba kapta azt, s nehány
                  perc alatt szétszórva, összekeverve terelték le azt a huszárok az országútról. A
                  szétbontott lovasszakaszok vágtatva menekültek oldalvást meglepő ellenfeleik
                  elől.</p>
               <p>És ekkor a huszárosztály, mint egy gondolatra, hirtelen félrekanyarodott; hagyta
                  menekülni lovas ellenfeleit, s egész erejével a röppentyűtelepnek indult.</p>
               <p>Azok most vették észre a hibát, amit elkövettek. Nagy magabíztában a győztes had
                  igenis messze tolta előre az üldözöttek hátába röppentyűtelepét, s nem számított
                  arra, hogy még azok közül valaki vissza is fordulhat.</p>
               <p>Most aztán egy tanakodni való pillanat sem volt, ha a röppentyűtelepet el nem
                  akarták fogatni. Ezek vén katonák, nem ijednek meg a szikrázó szörnyetegtől. Össze
                  kell pakolni hirtelen, s menekülni a lőszeres kocsikkal. Jó szerencse, ha maga a
                  röppentyűkészlet a gyalogság oltalma alá menekülhet; de már az állványokat nincs
                  idő megmenteni. Azokat a huszárok elfoglalják, összetörik, s még azután messze
                  megüldözik a visszamenekülő tűzszekereket.</p>
               <p>Akkor aztán, mint kik munkájukat bevégezték, csendes léptetve térnek vissza a
                  hídon álló bajtársaik felé.</p>
               <p>Bizony be volt végezve e csapással a nap munkája. Az ellenfél nem erőltette
                  győzelmi sikerét tovább. Minden oldalon takarodót fúttak. Az előretolt hadcsapatok
                  visszahúzódtak. A vert had menekülhetett odább.</p>
               <p>A huszárcsapat jött egyenesen a híd felé. Többen lehettek kétszáznál.</p>
               <p>Elöl lovagolt vezetőjük, egy délceg, daliás alak, hetykén felkunkorított
                  bajusszal, villámló szemekkel, merész hajlású sasorral, kevély mosolygással egész
                  arcán.</p>
               <p>Ketten voltak a hídon álló csapat között, akiknek úgy tetszett, mintha ezt az
                  arcot látták volna már valahol. Az egyik volt Ödön, a másik Mausmann.</p>
               <p>Az utóbbi ismert rá hamarább. Ő csak nehány hó előtt találkozott vele. Ödön hat év
                  óta nem látta.</p>
               <p>A diákharcos egyszerre rákezdte:</p>
               <p>“Wer kommt dort?”... de nem tudta folytatni, hanem ahelyett sírva fakadt,
                  felhajította a kalapját, s odarohant a közeledő lovaghoz; átnyalábolta,
                  összecsókolta, majd hogy le nem vette a lováról.</p>
               <p>- Hurrá, Baradlay! Hurrá, Richárd Baradlay!</p>
               <p>Csak most ismert Ödön testvérére. Oly rég el voltak egymástól szakítva, hogy az
                  utcán is elmehettek volna egymás mellett felismeretlenül; a csatatér pedig minden
                  arcnak új, szokatlan kifejezést ad.</p>
               <p>A két testvér összeölelkezett. Ödön sírt, Richárd nevetett. Az egész csapatban
                  minden ember sírt és nevetett. Huszárok, honvédek, legionáriusok egymást ölelték,
                  csókolták s magasztalták, ki-ki a maga nyelvén.</p>
               <p>- Az ég küldött téged most ide - szólt Ödön Richárd öccséhez.</p>
               <p>- De az öreg “kófic” is küldött. Amint a nagy futás közben én a csapatommal
                  szemközt jövök rá, s jelentem, hogy most érkeztem, azt mondja: “Hát csak siessen
                  ön; testvére odahátul van valahol, szedje fel!”</p>
               <p>- Bizony, ha nem jössz, úgy egy óra múlva te vagy a majoreszkó.</p>
               <p>- Amitől isten őrizzen mind a kettőnket. Hanem mármost még egyet bízott rám az
                  öreg: azt, hogy ha megkaphatom Ödön bátyámat, hát szidjam jól össze. Tehát tartsd.
                  Baradlay Ödön úr, mi az ördögöt keres ön az ellenség lőtávolában? Ön
                  kormánybiztos. Önnek kötelessége hátul menni, ha előrehaladunk; elöl menni, ha
                  hátrálunk. Önt nem azért küldte ide az országgyűlés, hogy nekünk verekedni
                  segítsen. Aztán önnek fiatal felesége, szép gyermekei vannak! Nem gondolt reájuk?
                  Rossz ember! Várjon, ezt megmondom édesanyánknak!</p>
               <p>Ennél a szónál aztán elmúlt a tréfálózási kedve. Érzékenyen szorítá meg testvére
                  kezét, s halk szóval mondá:</p>
               <p>- Szegény jó anyánk. Mintha érezte volna azt, mikor odajött hozzám, és azt mondta:
                  “Eredj oda!”</p>
               <p>Az édesanya gondolatára megcsókolta egymást a két testvér. Hiszen gondviselésük
                  volt az, gyermekkorukban, férfikorukban; a bölcsőben úgy virrasztott fölöttük az ő
                  szeme, mint a csatatéren.</p>
               
            </div>
            <div type="chapter">
               <head>A BETYÁR</head>
               <p>Most azután e szétvert, legázolt, lelkevett tömegből ismét hadsereget alakítani;
                  vitéz, csatakész sereget, mely rövid két hét múlva ellenállni, támadni, győzni
                  legyen képes: az volt a bűvészet!</p>
               <p>A csata utáni éjt Ödön és Richárd a legközelebb fekvő faluban töltötték. Egész
                  éjszakájuk azzal tölt el, hogy a szétvert had szállingózó csapatjait felfogják, és
                  valami rendet hozzanak be közéjük.</p>
               <p>- Csak enni tudjunk nekik adni - monda Richárd -, a sült szagára majd
                  összegyűlnek.</p>
               <p>Hanem éppen ez volt a legnehezebb.</p>
               <p>Azon a falun már kétszer járt keresztül az ellenség, s nagyon kevés embernek való
                  tápszert hagyott hátra maga után. Kenyér csak lett volna, mert a társzekereket
                  megmentették, hanem hús nem volt.</p>
               <p>- Jó volna, ha most Boksa Gergő előkerülne ötven ökrödmagával - mondta Ödön,
                  Richárdot utasítva, hogy cirkáltasson a szomszéd berekben, nem menekült-e a vitéz
                  kortes oda a rábízott gulyával. Hiszen elég ideje volt rá; leghátulra volt
                  valamennyi sereg mögé letelepítve, s nem valószínű, hogy rohamra vezette volna
                  kétszuronyos csapatját az ellenség ellen.</p>
               <p>Keresték hát Boksa Gergőt és az ökreit, de nem találták késő estig.</p>
               <p>Akkor előkerült magától.</p>
               <p>Hanem minden ökör nélkül jött; a lovát is úgy vezette kantárszáron. Nyilván csak
                  azért szállt le róla, hogy kimutathassa, mennyire sántít. És aztán nyögött, és
                  lógatta a fejét előre, majd elejtette az állát, a fokosát mankónak használta, a
                  kardját pedig a hóna alatt hozta. Egészen odavolt.</p>
               <p>Oly cifrára tudott nyögni, fohászkodni, úgy reszkettette a torkában a hangot, hogy
                  az ember azt hitte volna, most mindjárt meghal.</p>
               <p>- No, Boksa! Hát mi történt? - kérdé Ödön az eléje sántikálót.</p>
               <p>- Jaj, uram! Mi történt? - nyavalygott a vitéz hajcsár. - Bezzeg mi történt?
                  Odavagyok én már. Végem van már nekem örökre. Ketté van törve a derekam. Az
                  ágyúgolyóbis. Huszonnégy fontos.</p>
               <p>Mausmann meg a többi fiatalok szörnyet nevettek erre a szóra. Boksa Gergő
                  láthatta, hogy ezt nem hiszik el.</p>
               <p>- De hol az ökrök? - sürgették a hajcsárt minden oldalról.</p>
               <p>- Hja, az ökrök? Hát ha én azt tudnám!</p>
               <p>- De az ég szerelmére, édes barátom - szólt hozzá Ödön -, én önt olyan védett
                  helyzetbe állítottam, ahol semmi baj nem érhette; hogyan van, hogy önmaga el
                  tudott menekülni, a gulyát pedig nem tudta elhajtani?</p>
               <p>- Hát kérem átossággal, elmondom én azt egészen úgy, ahogy történt. Hát éppen
                  amint a csata kezdődött, kiveszem a csizmaszár mellől a késemet meg a tarisznyából
                  a kenyeret meg a szalonnát, hogy majd egy kicsit kollációzok, hát egyszerre
                  akkorát lű a nímet, hogy csak kiesett a kezembül kés, kenyér, szalonna; azt
                  tudtam, szörnyethalok. Legalábbis volt huszonnyolc fontos az a golyóbis, akinek a
                  szele megütött. Úgy segéljen, láttam! Láncos golyóbis volt, kettő volt egymáshoz
                  láncolva. Szakálla volt mind a kettőnek.</p>
               <p>- Ön elfutott. Azt már tudom. De hát az ökrökkel mi lett? A többi hajcsár nem
                  terelte őket odább?</p>
               <p>- Nem tudhatom én azt, kérem alássan, mert amint futottam, a nímet úgy lűtt a
                  hátamba, de úgy lűtt az öregágyúval, hogy ha hátranézek, ellüvi a fejemet.</p>
               <p>- Másképp kell ezzel beszélni, édes bátyám! - szólt Richárd előlépve. - Te gyáva
                  fickó! Megfutottál a nagy szájaddal az első ágyúszóra, s az ellenségnek hagytad a
                  rád bízott gulyát! Káplárok! Padot elő! Ötven farmatringot neki!</p>
               <p>Az ötven farmatring szóra Boksa Gergő felhagyta szánalomgerjesztő féloldalt
                  görnyeszkedését, s egyszerre más alakot öltött; hátraszegte nyakát, mellére ütött
                  az öklével, s agyarkodó daccal pattogtatá a szót:</p>
               <p>- Azt pedig kikérem magamnak: nemes Boksa Gergely az én nevem.</p>
               <p>- Annál jobb rád nézve - szólt Richárd hideg humorral. - Legalább a kutyabőrnek
                  fog fájni az ötven, nem a te bőrödnek.</p>
               <p>- Tudatom azt is a kapitány úrral - szólt Boksa Gergő sarkára ágaskodva, s
                  fokosával mutogatva fölfelé -, hogy a fölséges országgyűlés eltörült minden testi
                  büntetést, még a nem nemesekre is.</p>
               <p>- Megapellálhatod, ha megkaptad, intra dominium. Itt nem parlamentírozunk. Jobbra
                  át! Takarodj! Vigyétek, verjétek végig!</p>
               <p>Bizony megtörtént, ami még sohasem történt Boksa Gergővel, hogy lekapták a tíz
                  körméről, s olyan kellemetlen érintkezésbe hozták azzal a bizonyos szíjjal, amit a
                  huszárok farmatringnak hínak, hogy ordított bele, mint a behemót.</p>
               <p>Mikor a kellemetlen afférnek vége volt, még szokás szerint vissza kellett mennie a
                  kapitány úrhoz, megköszönni a kegyesen osztott tanítást.</p>
               <p>- No, hát lűtt-e nagyot a nímet? - kérdé tőle Richárd.</p>
               <p>- Egy pisztolyt se sütött el, kérem alássan - szabadkozék Boksa Gergő.</p>
               <p>- Most vegyétek el tőle a fegyvereit, ültessétek fel a lovára, aztán alá is út,
                  fel is út. Az olyan katona, aki nem szégyenli a hátát megmutatni az ellenségnek,
                  megérdemli, hogy botot kapjon az ellenségnek mutatott részére.</p>
               <p>Boksa Gergőtül elvették a rezes kardját, a fokosát, a pisztolyait, nyakába
                  akasztották az ostorát, feltették a nyergébe, s aztán kikergették a táborbul
                  lovastul együtt.</p>
               <p>Az átkozott német diák, ki az előőrsön állt puskával, még rá is kiáltott
                  tréfálva:</p>
               <p>- Gerge pácsi, ne had magad!</p>
               <p>- Hiszen megállj! - csikorgott, öklével fenyegetve Gergő. - Nem szárad ez
                  énrajtam!</p>
               <p>Aztán megostorozta a lovát, s elnyargalt.</p>
               <p>Hideg, borongós volt az éj. A hó szitált a szélben. Ilyenkor mondják azt, hogy nem
                  bír esni a hó a hidegtől.</p>
               <p>A táborból csúfosan elcsapott lovag vissza-visszafordult, s agyarkodva káromkodott
                  egyet. Valamit főzött magában.</p>
               <p>Sohasem kapott még rádiktált verést. Főbeverést, félig agyonverést akárhányszor;
                  az mind tréfa, az mind dicsőség. Sokszor otthagyták az útfélen vérben, fagyban.
                  Sokszor összetörték kocsmában, tisztújításon úgy, hogy senki sem hitte, hogy még
                  lesz belőle ember. Az mind nem volt ránézve keserű emlék. De megveretni, padra
                  lefektetve, büntetésből, szájtátó katonák előtt, gúnyolódó német diákok csúfjára,
                  nemesember létére! Ez nem maradhat annyiban.</p>
               <p>Valami tervet főzött.</p>
               <p>Elővette a pipáját, elővette a dohányzacskóját, levette fejéről a kalapját.</p>
               <p>Belenézett a pipájába, belenézett a dohányzacskójába, belenézett a kalapjába.</p>
               <p>Aztán olyasmit mormogott magában, hogy “jól van”, s feltette a kalapját a fejére,
                  visszadugta a pipáját a zsebébe, a dohányzacskóját a szokott helyére, s elkezdett
                  ügetni.</p>
               <p>Egyenesen azon az úton haladt előre, amelyet nappal megfutott; az ellenség tábora
                  felé ment.</p>
               <p>A hólepte mezőn sötét éjjel is tudta magát tájékozni.</p>
               <p>Az úton nem találkozott senkivel. A két tábor között üres a tér.</p>
               <p>Már túlment a nádason, melyből Richárd rohamot intézett az ellenfélre, s ott egy
                  dombtetőre felkaptatva széttekintett. A rónán egy helyütt tüzek égtek. Azok
                  tábortüzek.</p>
               <p>Közelebb nyomult a tüzekhez; éjhez szokott szeme észrevette, hogy azok mögött egy
                  mezei tanya fekszik.</p>
               <p>Hallgatózott. Egy-egy megrázott kolomp hangja, egy hosszúra nyújtott éhbőgés
                  tudatá vele, hogy azon a helyen van, amit keres.</p>
               <p>Most már leszállt a lovárul, s gyalog vezette azt arrafelé.</p>
               <p>Egyszerre a sötétből rákiáltanak:</p>
               <p>- Ki vagy? Megállj!</p>
               <p>Boksa tette magát, mintha megijedt volna.</p>
               <p>- Ejnye no, bizony még rám riaszt! Dezentor vagyok! A “deneztor” szót megértette a
                  kérdező. Az előőrs volt. Azt parancsolta neki, hogy maradjon veszteg, míg az
                  őrjárat elviszi.</p>
               <p>Nemsokára jött egy szakaszvezető meg egy közlegény lóháton. Ott könnyűlovasok
                  tanyáztak. Boksa Gergő megmagyarázta nekik, hogy ő spion, szökevény, az ezredessel
                  akar beszélni.</p>
               <p>Az ezredes a tanyán volt, és kártyázott a többi tisztekkel, mikor jelentették
                  neki, hogy itt van egy szökevény az ellentáborból, akar vele szólni. Vezessék
                  be.</p>
               <p>A tiszt uraknak nagyon megtetszett a furcsa legény alakja. Egy ember, aki
                  egyszerre gyáva is, dacos is; dühös és hunyász; szája panaszra áll, de fogait
                  csikorgatja közben, sorba kezet csókol, és a szenteket káromolja.</p>
               <p>- Hát miért szöktél el a magad táborából? - kérdé tőle az ezredes.</p>
               <p>- Azért, mert egy új parancsnok jött oda, aki megveretett. Engem, akinek a
                  hetvenhetedik ősapám is nemesember volt! Soha az én testemet bot nem érte teljes
                  világi életemben, s most vénségemre megtették velem azt a csúfot, hogy deresre
                  húztak, ötvenig vertek, mint egy kutyát, mint egy parasztot, mint egy tolvajt.
                  Engem, ki tizenhat vicispánt választottam! Engem, ki soha egy gombot el nem
                  loptam! (<hi>Gombot</hi> nem: érté alatta.) S még megfosztatott
                  kardomtól, fegyveremtől, amit soha nemesembertől még csak adósságban elegzekválni
                  sem szabad! És elkergetett a táborból, mint egy kapcabetyárt! De jó! Másutt is van
                  még világ! Másutt is tud még szolgálni Boksa Gergő!</p>
               <p>- S miféle minőségben szolgáltál ott? - kérdé tőle az ezredes.</p>
               <p>Boksa Gergő csak megvallá az igazat:</p>
               <p>- Ökörhajcsár voltam.</p>
               <p>- Ahán! Tehát noncombattant? Most értem már a vitéz elszántságot. Tehát nem
                  tartozol a verekedők közé?</p>
               <p>- Verekedése válogatja. De ahol nagyon lövöldöznek, ott egy kicsit zsenírozom
                  magamat.</p>
               <p>A tiszt urak nevettek e szégyenlősségnek.</p>
               <p>- No, jól van. Minálunk úgyis szükség van egy emberre, aki ökrökkel tud bánni. Egy
                  gulyát fogtunk az ellenségtől. Ahhoz mindjárt beállhatsz hajcsárnak.</p>
               <p>Boksa Gergő e szóra megragadta a tiszt úr kezét, s akkorákat csókolt rajta, mint
                  egy papucs.</p>
               <p>- Ó, a mennybéli szentek áldják meg a nagyságos urat ezért a jóvoltáért! Bizony
                  olyan hű szolgára fog bennem találni, aki még a hajszálát is megőrzi! Tűzbe-vízbe
                  megyek én az úrért. Majd megmutatom én, hogy mit tudok én, csak kerüljön arra a
                  sor! De azt az ötvenet el nem engedem nekik soha! Azért az ötvenért ötven halálnak
                  kell esni, amilyen igaz, hogy az én nevem nemes Boksa Gergő!</p>
               <p>A kortes szemei vérben forogtak, s a könny még most is megeredt belőlük arra az
                  emlékre, hogy az ő testét ötven meggyalázó, parasztnak való, soha el nem
                  felejthető ütéssel érinték. Ha csak nádszállal, ha csak selyemmotringgal esett
                  volna is ez az ütés, megvolna a nagy gyalázat; pedig hát nem azzal esett. Boksa
                  Gergely mutatá a kiszenvedett rajzhúzlin az uraknak a repedést szakított species
                  factikat. Azoknak bizony el kellett hinni, hogy az előadása hiteles.</p>
               <p>- Mi neve annak a parancsnoknak, aki téged megveretett? - kérdé az ezredes.</p>
               <p>- Most láttam először, mert csak az imént érkezett; hanem a kormánybiztost
                  bátyjának szólította, s így Baradlaynak kell neki lenni.</p>
               <p>- Á! A szökevény! (E név felvillanyozta a főtisztet.)</p>
               <p>Most azután érdekelten kérdezé ki tovább a hajcsárt. Hozatott neki bort, hogy
                  beszédes legyen.</p>
               <p>Boksa elmondott minden rosszat. Hogy a vert seregnek nincs egy harapás kenyere;
                  hogy a gyalogságnak nincsen fegyvere, az egész út borjúval, tölténytartóval,
                  puskával van fedve; hogy alig jut száz emberre egy tiszt; hogy el van csüggedve
                  minden ember; hogy még az éjjel odább fognak menekülni; hogy rettegnek az
                  ellenségtől; hogy zúgolódnak a vezérek ellen; hogy csak kegyetlen szigorral lehet
                  a lázongást visszatartani, hogy ki ne törjön; hogy az olasz légió tömegestül át
                  fog térni, mihelyt alkalma akad; hogy a bécsi légiót elkergették maguktól, mert
                  azt hiszik, hogy áruló.</p>
               <p>Mind olyan dolgot, amiket a győztes örömest szeret hallani.</p>
               <p>Boksa Gergő megnyerte a tetszését a vitéz uraknak. Az ezredes megígérte neki, hogy
                  pártul fogja. Hajcsár itt is kell. Katonákat nem lehet a tulkok őrzésére fogni.
                  Nem is értenek hozzá. Oda ember kell, aki az ökröket tanulmányozta. Az ezredes
                  kiküldte a hadsegédét az ordináncával, hogy vezessék Boksa Gergőt a maga
                  hatáskörébe: a gulyához.</p>
               <p>Boksa Gergő megint kezet csókolt sorba, és sírt, és megitta a maradék bort a
                  palackbul; azután ment hivatását betölteni.</p>
               <p>A gondjaira bízott gulya künn volt a tanya udvarán, lehetett tán nyolcvan darab.
                  Mind úgy fogták azt az ellenségtől, s így nem volt hozzá hajcsár; mert az mind úgy
                  tett, ahogy Boksa Gergő: előre elszaladt.</p>
               <p>Hanem hiszen azért meg vannak elég jól védve. Először is az udvar hét láb magas
                  nádkerítéssel van bekerítve. Az ökör azt hiszi, hogy ott a világ vége. Azonkívül
                  négy lovas jár kivont karddal a kerítésen kívül, minden belső lázadás vagy külső
                  támadás erélyes visszautasítására. És azután kinn a mezőn táboroznak a többi
                  katonák hosszú sorban; lovaik kipányvázva; ott főzik a bográcsokban a burgonyát
                  hússal.</p>
               <p>Aztán olyan szelíd, kormányozható nép az a tulok. Ott elfekszik a hideg földön, s
                  kérőzik és hallgat. Hogy tegnap a nemzeti hadseregnél volt, ma a császárinál, az
                  ránézve teljesen közönyösnek látszik. Mind a kettőnek oda kell adni bőrt, húst,
                  csontot. A legcímeresebb szarvúnak a nyakára kolomp van kötve; az vezeti a többit.
                  Nem azért, mintha legtöbb esze volna, hanem mert legnagyobb a szarva. Nem
                  választás útján lett vezetőjük; kinevezés útján: elfogadták. Mikor menni kell, egy
                  suhanc elhajtja őket csendesen egy bottal. Ha sebesebben kell menni, egy
                  ostordurranás elég parancsolat. Ha hídon kell keresztülmenni, összetartják a
                  fejeiket, szélrül egy sem szeret menni. Mikor egyet kiválasztanak közülök, hogy az
                  emberiség javára húsát tokánynak, bőrét bakancsnak adja át, társai engedik őt
                  menni zúgolódástalan, s midőn meglátják kiterített bőrét, gondolják magukban: “ma
                  neked, holnap nekem”. S ha néha-néha egyik a sok közül hosszú, vontatott bőgéssel
                  szól bele a világba, az nem a honvágynak, nem a felsőbbség elleni zúgolódásnak
                  hangja, hanem csak annyit jelent, hogy ihatnék. A címeres megrázza nyakán rekedt
                  kolompját, s újra csend lesz.</p>
               <p>Hát biz ezeket nem valami nehéz dolog lesz Boksa Gergőnek rendben tartani.</p>
               <p>A segédtiszt megismertette a hajcsárt a szolgálattevő káplárral, ki maga az
                  istállóban ütött tanyát, míg Boksa Gergő erős szolgálati buzgalommal kérte ki,
                  hogy ő az udvaron hálhasson lovával együtt; mert hiába, az embernek meg kell
                  szolgálni azt a kenyeret, amit kap. Hiszen van jó juhászbundája. Aztán, ami
                  fődolog, odakinn pipázni is lehet, ami az istállókban erősen meg van tiltva.</p>
               <p>Engedték a derék, buzgó embernek, hogy hát telepedjék le, ahol akar.</p>
               <p>Boksa Gergő csak azt nézte, hogy merről fúj a szél, hogy a gulya a szél mentébe
                  essék tőle.</p>
               <p>Ott aztán letelepedett, jójcakát kívánt a jó tiszt úrnak, a káplár úrnak és a
                  többi nagyságos uraknak, akiknek mind sorban elpanaszlá nagy sírva, hogy őt milyen
                  kegyetlenül megverték odaát. Úgy nevettek szegényen nagy sajnálkozva.</p>
               <p>Hanem azért meglehet, hogy vigyáztak rá innen is, amonnan is, hogy mit csinál.</p>
               <p>Semmi rendkívüli dolgot. Csak elővette a pipáját, a dohányzacskóját, s levette a
                  kalapját. Talán imádkozni is szokott, mielőtt lefekszik, s megkívántatik a csendes
                  elalvására, hogy a pipa a szájában legyen.</p>
               <p>Tehát megtömte a pipáját dohánnyal, kiütött a készséggel, lenyomta az égő taplót a
                  körmével, lecsukta a pipát a kupakkal, ahogy szokás becsületes embernek, s hasra
                  feküdt, és pipázott. Nagy okai voltak nem feküdni a másik hemiszfériumára.</p>
               <p>Közben aztán unalomból a kusztorájával vakargatta a kalapja karimájáról az avatag,
                  zsíros piszkot, s amit levakart, azt szedegette a tenyerébe. Biz az rökönyödött
                  egy darab jószág volt már, sok fergeteget kiállt; ordas volt és rücskös a
                  régiségtől. Talán jól is esett neki, hogy gazdája vakargatja róla a szutykot.</p>
               <p>Mikor aztán jó csomó szennyet levakart róla Boksa Gergő, akkor felnyitotta a
                  pipája kupakját, s ráeresztette a markából azt a kaparékot az égő dohányra.</p>
               <p>Arra aztán egyszerre támadt valami bűz, aminek hasonlóját a pokol minden
                  parfümériája nem bírná előállítani.</p>
               <p>Mi összeköttetése van a kalapzsírfüstnek a tulkok biotikai rendszerével, azt nem
                  mondja meg sem Oken, sem Cuvier, hanem azt minden alföldi gulyás tudja, hogy erre
                  az illatra minden ökör megszűnik ökör lenni, és lesz belőle sárkány. Ez egyszerre
                  visszavadítja őt ősi civilizálatlansági állapotába; ettől megdühödik, világgá fut,
                  öl, rombol, megszűnik embert ismerni.</p>
               <p>Amint a szél a tulkok felé vitte az illatot, a vezértulok felugrott fektéből,
                  szétfeszítette a lábait, felemelte a fejét, elkezdett szimatolni a levegőben. Újra
                  érezte a pokolbűzt. Megrázta a fejét; csak úgy csengett rajta a kolomp.</p>
               <p>Aztán elkezdte a farkával korbácsolni a két oldalát, s kurta, rekedt bőgést
                  hallatott, mint a bika. Azután elkezdett apró bakugrásokat tenni, s a fejét
                  hányni-vetni, mire a többiek is mind felugráltak.</p>
               <p>Valamennyi ijedten, bőszülten hátrált az udvar ellenkező része felé, szarvaikat
                  arrafelé szegezve, ahonnan a füstöt hozza a szél, mintha onnan várnának valami
                  rémséges kísértetet. Az lett a nagy hátrálásból, hogy kidöntötték a nádkerítés
                  oldalát; de kidöntötték volna, ha vasbul van is, s akkor aztán neki a rónának.</p>
               <p>A nagy bömbölésre előfutottak tisztek, káplárok és ordináncok, s kérdezték Boksa
                  Gergőt, hogy mi történik itt.</p>
               <p>Látni lehetett ugyan, hogy mi történik, mert a bőszült gulya feltarthatatlanul
                  rohant a résen keresztül ki a szabadba, nem használt nekik se kardlappal ütés, se
                  dorongszó; félrelökték maguk elől a lovas őröket, áttörtek az egész vonalon,
                  átugrálták a tábortüzeket, s bömbölt valamennyi veszettül. De hogy miért teszik
                  ezt, azt nem tudta senki megmondani. Boksa Gergő még csak hozzájuk sem ért; ő nem
                  indíthatta meg ezt a gulyalázadást. Ő feküdt a bundáján szépen, és pipázott.</p>
               <p>- Mi baj van itt? Mi ez?! - kiálta rá az ezredes.</p>
               <p>Boksa Gergő becsülettudóan kivette a pipát a szájából, s eldugta a zsebébe, ahogy
                  illik; mikor valaki az elöljárójával beszél, s nagy bölcs tekintettel ilyen
                  felvilágosítást adott:</p>
               <p>- Az ökrök csudát láttak.</p>
               <p>- Micsoda csudát láttak?</p>
               <p>- Hja, uram, megesik az sokszor! Tudják azt a hajcsárok, tudják azt a mészárosok;
                  de leginkább a gulyások, hogy az ökrök szoktak néha csudát látni. Mert az ökör
                  csakúgy álmodik, mint az ember. Aztán olyankor megbomlik, és szalad, míg ki nem
                  fárad. Akkor aztán mesterségbe kerül megint összeterelni. Hanem csak tessék ezt
                  rám bízni. Ez már majd az én tudományom lesz. Ha én kieresztem a karikásomat, s
                  utánuk eresztem a hóka lovamat, tudom, hogy visszafordítom én valamennyit
                  egyben!</p>
               <p>- No, hát csak frissen, kapjon fel kend a lovára, s eressze ki azt a karikást, s
                  aztán eredjen utánuk, mert majd nagyon messze el találnak menni.</p>
               <p>- Jó lesz, jó; hanem tessék parancsolatot adni, hogy jöjjenek velem a katona urak,
                  s segítsenek a gulyát összeterelni, mert ez most nyolcvan felé fut.</p>
               <p>- Ott van a négy őr, azok lovon ülnek, segítsenek!</p>
               <p>Boksa felhasalt valahogy a lovára. Nagy nyögésébe került felülni. Hanem aztán
                  mikor fenn ült, mintha hozzá lett volna nőve a lovához.</p>
               <p>- No, ezredes uram, hát csak várjon, mindjárt itt leszek én ebben a nyomban!</p>
               <p>Az ezredes nem vette észre, hogy ezt valami hegyes, dacos, betyáros hangon mondta
                  már Boksa Gergő, ami nagyon különbözött eddigi siralmas, panaszos, szánalomkolduló
                  modorától.</p>
               <p>- Mindjárt visszajövök!</p>
               <p>Azzal kiereszté a karikás ostort, s nagyot kondított vele. A hóka nevezetes
                  zergeugrással kezdte a futást, s vitte gazdáját a tört résen keresztül.</p>
               <p>A bomlott gulya, ahány négy láb, annyifelé száguldott. Boksa Gergő hagyta a
                  katonákat utánuk iramodni; tudta, hogy többet ér ebben a munkában egy karikás
                  ötven kardnál. Három lovas sem lesz képes elfogni egy ökröt, ha az egyszer meg van
                  bőszülve. Spanyol bikaviadal ez óriási mérvben!</p>
               <p>Hanem ahol a karikás kongása hallatszik, ott van siker. A futó állatok közül
                  bámulatos ügyességgel összevert Boksa Gergő <hi>valami ötvenet</hi>;
                  hol az egyik, hol a másik oldalán a csapatnak vágott közéjük nagy durrogatással,
                  amitől azok oda csoportosultak a kolompos mellé. Az egyik lovas őr nagyon akart
                  neki segíteni, mindenütt a sarkában volt, s kiabált a vad marhákra.</p>
               <p>Mikor aztán jó tömött csoportban volt együtt a futó gulya, akkor odanyargalt a
                  közepébe Boksa, s kettőt nagyot durrantva a karikással, mind a kétszer odavágott
                  az ostor dróthegyű sugarával a kolompos hátára, mitől az még vadabb futásnak
                  eredt.</p>
               <p>A svalizsér látni kezdte, hogy egy csepp jót sem akar ez az ember, s idején
                  találta komolyan interpellálni, hogy fordítsa már visszafelé a gulyát.</p>
               <p>Mintha csak a süketnek beszélt volna. Boksa egyszerre elkezdett nem érteni
                  németül.</p>
               <p>No, de tudott a katona magyarul is. Különösen káromkodni. Az leghamarább
                  megragad.</p>
               <p>- Terremtete! Ne hajtsd már az ökröt!</p>
               <p>Boksa tökéletesen megsiketült.</p>
               <p>Tudott a katona nagyobbat is kiáltani:</p>
               <p>- Megállj, betyár, mert rosszul jársz!</p>
               <p>Boksa még jobban vágta a hátul maradozókat.</p>
               <p>A lovas gondolta, majd meghallod hát ezt, s kivonta egyik pisztolyát, és rásüté. A
                  golyó ott fütyült el Boksa füle mellett.</p>
               <p>Boksa visszanézett rá.</p>
               <p>- No nézd a bolondot, még meglő, amennyi esze van. No, még azt a másikat is
                  frissen!</p>
               <p>A lovas a másik pisztolyát is rálőtte, az sem talált.</p>
               <p>- No, mármost meg karddal neki! - biztatá őt Boksa Gergő, s csak úgy féloldalt
                  fordult felé a nyeregben, s csak úgy mókázott vele.</p>
               <p>Pedig ezúttal nem volt sem kardja, sem fokosa, sem pisztolya; de volt nemes
                  elbúsulás a szívében.</p>
               <p>A lovas pedig nem tréfált, s szíjon lógó kardját marokra kapva, nekirugaszkodott a
                  betyárnak.</p>
               <p>A betyár odavágott hozzá a karikással bal felül. A lovas parírozta a vágást a
                  kardjával bal felül, a karikás dróthegye arcul csípte jobb felül. Akkor a betyár
                  egy másikat vágott hozzá az ostorral jobb felül. A lovas előrenyújtá kardját jobb
                  felül, az ostor képen kapta bal felül. Átkozott fegyver az; ellenkező oldalán vág
                  meg, mint ahova céloz. A lovas káromkodott németül, magyarul.</p>
               <p>Harmadszor aztán a lova orrára csippentett egy hegyeset az ostor végével a betyár,
                  amitől a svalizsérló egyszerre két lábra ágaskodott, piruettet csinált,
                  körülfordult, s ledobta a lovasát a hátárul.</p>
               <p>Boksa Gergő pedig nem törődött vele tovább, hogy mi lesz a két darabbá vált
                  ellenfeléből, hanem utánavágtatott a nyargaló gulyának, ráterelte a helyes
                  irányra: sötét volt, köd is volt; oda mehetett vele, ahova akart. Az ezredes csak
                  várta egy ideig, hogy visszatér, utoljára megunta az éjbámulást, s bement bankot
                  adni.</p>
               <p>A két Baradlay testvér egész éjjel talpon volt, a szétzilált csapatok közt intézve
                  a rendet. Azok még egymás közt sem tudtak megférni. A huszár nem akarta magával
                  egy tanyán tűrni a honvédet. “Míg én a lovamat tisztítom, ez lefekszik az ágyra, s
                  mikor én fáradtan bejövök, engem csak kinevet.” Aztán mindenik a másikat okozta a
                  vereségért. “Ha ti helytálltatok volna, mi is jól verekedtünk volna. Ha ti jól
                  lőttetek volna, mi nem hátráltunk volna. Ha ti segítettetek volna, mi az ágyúinkat
                  nem vesztettük volna el.” Efölött egész éjjel volt versengés, civódás, verekedés.
                  Örökösen bíráskodni kellett közöttük.</p>
               <p>S még emellett nem volt egy falat hús, amit a kifáradt, levert, elgyalázott
                  csapatoknak lehetett volna adni. Nem volt egyéb, csak kenyér és pálinka. A faluból
                  minden marhát elhajtott a menekült lakosság.</p>
               <p>Ödön csak reggel felé bírt leheveredni a szalmaágyra, Richárd még akkor is
                  fennmaradt; letette a fejét az asztalra; ő úgy is tud aludni.</p>
               <p>Egyszer csak hajnal felé nagy barombőgés, ostorkongás veri fel az alvókat. Richárd
                  az ablakhoz fut, s Boksa Gergőt látja leszállni a lórul, egy csoport tulok
                  közepette, miknek ináról szakad a tajték, orrlyukaikból forró gőz lövell elő. Nem
                  látnak már csudát, meg vannak szelídülve: engedelmes, szófogadó alattvalók
                  lettek.</p>
               <p>Richárd és Ödön kisietnek.</p>
               <p>Boksa Gergő katonás üdvözléssel jelenti:</p>
               <p>- Itt a tulkok, vitéz kapitány uram, jelentem alássan.</p>
               <p>Richárd vállára csap a betyárnak.</p>
               <p>- Ember <hi>kend</hi> a talpán, Boksa Gergő! Hát itt a gulya?</p>
               <p>- Mind az ötven darab.</p>
               <p>- Most már becsülöm kendet! Pál úr! Adja a kulacsát, hadd igyék a maga egészségére
                  egyet.</p>
               <p>- Megkövetem - szólt Boksa Gergő ünnepélyes komolysággal tolva el magátul a kínált
                  kulacsot. - Elébb más dolgom van.</p>
               <p>Azzal a kapitánynak fordult.</p>
               <p>- Megmondtam tegnap ugye, hogy azt az ötvenet nem viszem el ingyen. Megfizetek.
                  Itt van. Ötvenért ötven. Mármost aztán adjon nekem a kapitány úr írást, hogy az a
                  tegnapi ötven “nem gilt”!</p>
               <p>- Miről adjak írást, Boksa?</p>
               <p>- Attestátumot nekem arról, hogy az az ötven, amit tegnap kaptam, nem érvényes,
                  hogyha énnekem azt valaha valaki szememre veti, odadörgölhessem az orrához a
                  bizonyítványt, hogy az <hi>nem számít</hi>.</p>
               <p>- Jól van, Boksa, meglesz mindjárt.</p>
               <p>Richárd bement a szobába, tarsolyából elővette írószereit, s kiadta a
                  bizonyítványt Boksa Gergőnek afelől, hogy a tegnap kapott ötven, mint érvénytelen,
                  semmisnek deklaráltatik.</p>
               <p>A “deklaráltatik” szó különösen megnyugtatta Boksát, meg az a dicsőség, hogy Ödön
                  is coramizálta az attestátumát.</p>
               <p>Megelégedetten dugta azt dolmánya zsebébe. Visszaadták kardját, fokosát,
                  pisztolyait.</p>
               <p>- Mármost hát hol az a kulacs?</p>
               <p>Pál úr nyújtotta a kulacsát. Boksa le sem vette azt a szájáról addig, míg ki nem
                  vallatta belőle az utolsó cseppet is.</p>
               <p>Akkor aztán megtörölte a száját a kihúzott inge ujjával, széttekintett a
                  körülállók között. Meglátta, akit keresett.</p>
               <p>- No, mármost gyere elő, te nímet, aki tegnap utánam kiáltottál, hogy “Gerge
                  pácsi, ne had magad”, gyere birkózni! Én ötvenet kaptam, egész éjjel lovon ültem,
                  gulyát vertem; te pihentél, mégis földhöz csaplak.</p>
               <p>A kihívott vékony, cingár diáklegényke volt, még bajusza sem volt; a kihívásra
                  előlépett nagy tréfásan nevetve, s azt mondta: “Ne csapsz födhö, Gerge pácsi!” S
                  mikor összeölelkezett vele, Gergő már fogta izmos karjaival a derekát, a diák
                  megcsókolta jobbrul-balrul Gergő ripacsos orcáját. Arra aztán Gergő elereszté a
                  derekát.</p>
               <p>- Csakugyan látom már, hogy nagy gaukler vagy. Csakugyan nem tudlak földhöz
                  csapni. No, ördög vigyen el, hát csókolózzunk össze.</p>
               <p>- De mármost mondja el kend, Boksa - kérdezé Richárd -, hogyan kerítette vissza az
                  ökröket.</p>
               <p>Boksa egyet vont a vállán, egyet igazított a szíján, félrehúzta a száját, az
                  orrát, felrángatta a szemöldökét, s aztán úgy félvállról annyit mondott, hogy:</p>
               <p>- Hát csak odamentem a német obesterhez, s megkértem szépen, hogy adja vissza az
                  ökreimet. Jó ember a nímet! Visszaadta egy szó nélkül valamennyit, még meg is
                  szerezte vagy kettővel. Tiszteli a kapitány urat.</p>
               <p>Sohasem lehetett belőle többet kivenni.</p>
               <p>Az a nagyszájú kérkedő, aki máskor napestig el bírt dicsekedni soha meg nem
                  történt, vitéz kalandokkal, most, mikor igazi hőskalandot vitt véghez, a
                  legvakmerőbbet, elhallgatott vele, megtartá titoknak.</p>
               <p>Soha nem hallotta meg az ő szájából senki, hol járt, mit csinált azon az
                  éjszakán.</p>
               
            </div>
            <div type="chapter">
               <head>A KIRÁLYERDŐBEN</head>
               <p>Olyan régen történt ez már; húsz ősz lehullt lombja fedi ezt már! Ezer ember közül
                  egy ha tudja, mi volt az a Királyerdő!</p>
               <p>Egy erdő, amelynek minden fája történetet mondó emlék. Egy erdő, telve ünnepélyes
                  suttogással; hol a lombnak szelleme van, hol a fűszál emlékezik, hol a geszt
                  sarjadékiban hősök piros vére szivárog, hol a zöld moha álmokat lát, s a zúgó lomb
                  kibeszéli azokat.</p>
               <p>Az isaszegi ütközet tere az, mely tartott egyik tizenkét órától a másikig, déltől
                  éjfélig.</p>
               <p>Ez a vadrózsabokor itten fehér-piros virágaival egy kis gömbölyű halom felett,
                  tizennégy vitéznek tart árnyékot, kiket oda együvé temettek.</p>
               <p>A nagy kövek azért vannak odahengerítve, hogy a vadak szét ne hordják
                  csontjaikat.</p>
               <p>Annak a százados bükkfának az oldalában azt a két nagy dudorodást két ágyúgolyó
                  okozta. A fa benőtte azokat kérgével.</p>
               <p>Ezek a szétszórt kövek itt a réten annak a mészkemencének a maradványai, amit
                  szétszedtek a honvédek, s mikor töltényük elfogyott, kövekkel hajigáltak az
                  ellenségre. Ez a szederindás pagony itten, melyből kormos, égett faderekak
                  merednek elő, az a hely, melyet Jellasics felgyújtott háta mögött, hogy üldözőit
                  feltartóztassa.</p>
               <p>S ez a levágott fatörzs azon asztal, melyen a magyar vezér azt a napiparancsot
                  írta, mely röviden így szól: “Ma vagy győznünk kell, vagy visszamennünk a Tisza
                  mögé!”</p>
               <p>Azok a sötétzöld foltok itt-ott a pagonyban, mik száraz nyáron sem asznak el soha,
                  most is meghozzák kék harangvirágaikat, mintha ők akarnák pótolni a lélekharangot
                  valakinek az üdvéért.</p>
               <p>Egy nagy tisztás közepén pedig van egy széles, kerek tér, melyen örökké száraz a
                  fű. Ott verekedett két ellenséges lovasdandár, s úgy elgázolta a mezőt; hogy még
                  most is kopár bele.</p>
               <p>Nem harc, nem ütközet volt itt, hanem párbaj tízezer és tízezer férfi között;
                  párbaj gyalog és lóháton, golyóval és szuronnyal, karddal és puskaaggyal, kövekkel
                  és puszta kézzel. Egy óriási párharc, hol külön minden fa alatt minden férfi
                  magára harcol ellenfelével; minden fatörzs egy külön vár; minden bokor egy külön
                  sánc, mit véd, vív, elveszt és visszafoglal az egyik hős a másik hős ellenében.
                  Tölténye elfogyott már mindkét félnek; öt órája, hogy tűzben állnak, most csak a
                  szuronyt használják még, az is eltompul, a fegyver csak ütni való; mint
                  fejszeütések hangja csattog ki a puskaagy verése az erdők visszhangjából; akinek
                  fegyvere összetörik, ellenfeléét ragadja meg, s iparkodik azt kezéből kitekerni;
                  nem kormányoz többé vezényszó, ki-ki magára harcol; a fák oldalát a kifreccsenő
                  vér pirosra festi, s e rettentő magánharcban, hol mindenki vezér és közharcos, az
                  ágyúk tekéi recsegve törnek utat a sudarak között jobbról-balról, s zúgva
                  csapkodnak be a titokteljes sűrűbe. Mind a két fél odaágyúz a harcolók közé.
                  Balról Aulich segédcsapatai nézik saját bajtársaikat ellenségnek, jobbról
                  Montenuovo dandára kartácsoltat közéjük. Ágyúk kereszttüze alatt harcolnak. Arra
                  sem ügyelnek többé.</p>
               <p>Mindenki azt mondja, meg kell ma itt halni vagy győzni!</p>
               <p>A Királyerdő a gödöllői vadaskerttől délre háromezer lépésnyire fekszik, a Rákos
                  bal partját koronázza; néhol a pataktól több ezer lépésnyi távolban marad;
                  Isaszegnél azonban legszélső fái egészen a Rákos vizére hajolnak. Három országút
                  visz az erdőn keresztül, s mind a három találkozik Isaszegen, s ott egy országúttá
                  egyesül. Ez a kapu, ami Pestre vezet.</p>
               <p>A magyar sereg Pestet akarja látni!</p>
               <p>Azért verekszenek.</p>
               <p>Van valaki, aki ezt nem érti?</p>
               <p>A Királyerdő, ahol legszélesebb, háromezer, ahol legkeskenyebb, ezerkétszáz lépés;
                  hossza egy mérföld. Ezt az erdőt kell valamelyiknek a két harcoló fél közül a
                  másiktól elvenni.</p>
               <p>Az erdőt egész hosszában szegélyezi a Rákos, mely nyáron patak, de tavasszal
                  mocsár; ütközetben nagy úr. Csak ott lehet rajta átkelni, ahol ő engedi.</p>
               <p>Ilyen átjárat van Isaszegnél és távolabb északra egy malomnál.</p>
               <p>Mind a két átjáratot a magyar sereg ellenfele bírja, ki szemközt tud állítani
                  negyvenkétezer harcost, kétszázharminckét ágyút, három röppentyűüteget és ötvenhat
                  század lovast.</p>
               <p>A halmokat, mik a csatatéren uralkodnak, ő tartja megszállva.</p>
               <p>Még azonfelül az ütközet folyama alatt Isaszeget is felgyújtották, az utcák
                  végtől-hosszig égnek, azokon ágyúval keresztülhatolni lehetetlen.</p>
               <p>Az ütközet déltől estig változó szerencsével folyik a Királyerdőben.</p>
               <p>Legelébb a déli részből verik ki a magyar seregek az osztrákokat, akkor azok
                  felgyújtják az erdőt. Azután az osztrák seregek fordulnak vissza új erővel,
                  visszaverik a magyarokat, s akkor nekik állja útjokat az égő erdő.</p>
               <p>Azalatt a magyar hadsereg más része az északi erdőt szállja meg, s támadást intéz
                  a malomhíd ellen. Már előrenyomul, már sikerre jut, midőn a másik rész
                  visszavonulása az elfoglalt tért feladni kényszeríti.</p>
               <p>Ismét újra kell kezdeni mindent.</p>
               <p>Az erdő vívásában, védésében mind a két fél csapatai egymásba keverednek. Csak
                  nyomrul nyomra, csak fátul fáig bírnak egymástól tért foglalni.</p>
               <p>A szétrobbant csapatokat újra meg újra a tűzbe vezetik. Nem fut már senki úgy,
                  mint három hó előtt. Arcát hátrafordítja, aki a túlerő előtt meghátrál, s újra
                  megfordul, amint segítséget kap, s újra ellenére támad.</p>
               <p>A golyófütyülést mindenki ismeri már. Megszokott nóta! Az ágyúdördülés nem
                  dobbantja meg a szívet, a kapott sebre nem halaványadik el az arc. Észre sem
                  szabad azt venni.</p>
               <p>Már hat órája, hogy küzdenek.</p>
               <p>S még egyik fél sem mondhatja, hogy elfoglalt volna a másiktól annyi tért,
                  amennyit ágyúgolyói bejárnak. Ahova a golyók leesnek, az még az ellenfél
                  birtoka.</p>
               <p>Most megfeszíti mindkettő végső erejét. Fölkeltik a földről, akik már a
                  fáradtságtól leroskadtak; bekötik a sebeket, s azt mondják: “még nem fáj!”;
                  felbuzdítják a gyönge szívűeket; összegyűjtik a tartalékokat, s összes végső
                  hatalmukkal a csatatérre omlanak mindkétfelől.</p>
               <p>Zeng az erdő az ádáz kiáltástól; maguk a vezérek viszik elöl a zászlókat.</p>
               <p>Az osztrák sereg egy döntő csapást intéz a magyar tábor hadközepe ellen.</p>
               <p>Tizenhat század könnyűlovasság, dzsidás és dragonyos, két egész ezred vértes, hat
                  század banderiális lovas, nyolc ágyúüteggel s két röppentyűteleppel nyomul
                  keresztül a Rákos gázlóján Isaszeg fölött egy tömegben, s mint a lavina hömpölyög
                  neki a magyar hadderéknak.</p>
               <p>Azon a kerek téren, mely még most is oly kopárra tapodva látszik, állt a magyar
                  huszárság egy gyönyörű tömegben.</p>
               <p>Háromezer huszár együtt!</p>
               <p>Az ellenfél lovasütegeit felállítá velük szemközt, saját lovassága hézagai között
                  és oldalában, s megnyitá ellenük az irtó tüzet.</p>
               <p>Itt csak egy út volt a menekülésre. Azt követték.</p>
               <p>Szemközt rohanni az ellenfél lovasságára, s az első rohamnál összekeveredni vele
                  úgy, hogy az ellen maga se tudja kiválogatni, melyik az ő csapatja, melyik a másé,
                  s ne használhassa az ágyúit.</p>
               <p>Úgy történt.</p>
               <p>Mindenütt az egész harcvonalon sebes rohamra fútták meg a trombitákat; a föld
                  dübörgött a rohamtól, az erdő rengett az ordítástól, s az ordítás, kiáltozás közé
                  nemsokára acélok pengése vegyült, amint ezernyi ezer kard kezd el egymással
                  csókolózni.</p>
               <p>A fölvert porfelleg sok ideig eltakarta az egész csatatért. S mikor egy szélroham
                  hirtelen elkapta azt, a két tábor előtt az ősregék hőskölteménye állt
                  megtestesülve.</p>
               <p>Hat-hétezer lovag egymással összekeveredve, ki-ki ellenét keresve; ágaskodó
                  paripák tombolásai, villogó kardok találkozása; veres csákók, ércsisakok,
                  szegletes süvegek egymás mellett, egymás ellen.</p>
               <p>Három főtömeg csoportosul a csatatéren; csaknem gömbölyű tömegek. Előre-hátra
                  hullámzanak, mint egy csodálatos gépezet, melynek két sarka van. E két sarka a két
                  zászló: a magyar háromszínű s a császári kétszínű. Ezek körül foly a legdühösebb
                  küzdelem. A legjobb vitézek odatörnek az ellenfél zászlójához, ott vérzenek el
                  saját zászlójuk védelmében.</p>
               <p>S emellett oly szoros, keveredett tömegbe vannak összezsúfolva, hogy az egész,
                  mint egy hangyaboly, zsibong előre-hátra, osztrák és magyar lovasság együtt.</p>
               <p>Ó, egy orosz hadvezér tudná, mit tegyen ilyenkor. Nekik irányozná mind a
                  hatvankilenc ágyúját, s elseperné mind a kettőt maga elől.</p>
               <p>Az áprilisi tavaszi égen éppen akkor hanyatlott alá a nap, s a budai kék hegyek
                  mögül arany sugárküllőket lövellt szét az égen.</p>
               <p>Minden arannyá vált előtte. A fák fakadó rügyei, mik közt sugárai átszűrődtek; a
                  som és vízi jávorfa éppen akkor kezdett virítani. Aranyködnek látszott a lovagok
                  körül felvert por, s aranyszobornak a hősök izzadt arca.</p>
               <p>Úgy verekedtek mindannyian, mintha azt tartanák, hogy nem szabad addig lemenni a
                  napnak, míg hírt nem visz felőle a tengereknek, ki volt a győztes.</p>
               <p>Minden kar úgy feszíté meg erejét, minden csapás úgy lett adva, mintha attól
                  függne egy ország, egy korszak, egy eszme győzelme. Két óriás haláltusája volt az,
                  melynek minden csepp vére maga egy lélek, egy hős, egy csoda.</p>
               <p>Rettenetesek a tanújelei e viadalnak, miket a harc után összegyűjtöttek. Sisakok,
                  a tarajon keresztül kettévágva, vas mellvértek, egy döféssel keresztülszúrva. És
                  azután a véres alakok, kik tíz-tizenkét sebbel elborítva maradtak a csatamezőn -
                  és élve maradtak.</p>
               <p>A fölvert por, a körülfekvő lég forró volt a küzdők dühétől. E napsütötte
                  porfelleg, az emberi düh lehelte fényes köd közepett két vezéri alak pillantja meg
                  egymást a tömegek között. Mindkettő magasabb egy fővel a tömegnél.</p>
               <p>Az egyik Baradlay Richárd, a másik Palvicz Ottó.</p>
               <p>Egy gondolatuk van.</p>
               <p>Nem is gondolat az: két villám találkozása két förgeteg öléből. Keresztültörnek
                  küzdő hadsoraikon. Egymást fölkeresik. A harcosok utat nyitnak nekik a
                  találkozásra.</p>
               <p>Úgy nyílnak meg előttük a sorok, mintha mindenki azt hinné: istenítélet ez! A két
                  vitéz kardjára van bízva, kié legyen a győzelem ma. Végezzék egyedül!</p>
               <p>A legközelebb állók tért nyitnak körülöttük, hogy egymáshoz férhessenek.</p>
               <p>Végre találkozhatnak.</p>
               <p>Minden, mi férfiszívnek meleget ád, lobog most ereikben. A harcos dicsvágya, a
                  nemes büszkesége, a bántalmak jól táplált emléke, az édes gyűlölet s a haza keserű
                  szerelme, s mindez a csataviharban potenciára emelve, a harci mámor, a vérontó kéj
                  eksztázisában arkangyali erővé magasztosulva.</p>
               <p>Összecsaptak.</p>
               <p>Egyik sem gondolt arra, hogy a másik csapását elhárítsa, mind a kettő egyszerre
                  vágott.</p>
               <p>Karjának teljes erejével, szívének teljes haragjával vágott mind a kettő.</p>
               <p>A kengyelben fölemelkedve, a kardot egészen hátraszegezve csaptak egymás
                  fejére.</p>
               <p>A főre célzott mind a két kard.</p>
               <p>A két csapás egyszerre csattant, mint a találkozó villám, s a két hős egyszerre
                  lefordult nyergéből.</p>
               <p>És valóban olyan jó csapás volt az, amit Baradlay Richárd ellenfelétől kapott,
                  hogy ha nincs teste belemártva azon bűvforrásokba, mikbe az Iliász és Nibelungen
                  hőseit mártották édesanyjaik, a napfölkeltét nem látja többé.</p>
               <p>De talán az újabb mítosztalan kornak is vannak bűvszerei, mikkel az anyák
                  bebalzsamozzák fiaik testét, hogy ne fogjon azon a kard éle. Talán egy örökké
                  hangzó imádkozás az, mely útjában áll a halálangyal pallosának, s mikor az ércen,
                  vason keresztülvágott már, e vékony sóhajtáson nem bír keresztülvágni.</p>
               <p>Palvicz Ottó kardja keresztülszelte Richárd csákóját, az ércabroncsot, mely felső
                  karimáját tartá; hanem - ami oly sokszor megtörténik - a kard a súlyos vágás
                  közben nem élével, de félig lapjára fordulva érte Richárd fejét.</p>
               <p>Az iszonyú ütéstől mégis leszédült az, s kiesett nyergéből, de sebzetlenül.</p>
               <p>Hanem az a másik csapás, amit ő adott ellenfelének, az tökéletesen talált.</p>
               <p>Olyan volt az, mint az ég mennyköve.</p>
               <p>Keresztülvágta a sisakot, s mélyen behatolt a koponyába, tátongó sebet ütve rajta
                  egész a halántékáig.</p>
               <p>Amint a két hős vezér egyszerre lehullott lováról, nehány pillanatra ádáz
                  dulakodás támadt körülöttük. Mind a két csapat meg akarta menteni elesett
                  vezérét.</p>
               <p>Pál vitéz, ki ott járt vezére nyomában, hirtelen leszökött lováról, s arccal
                  Richárd testére veté magát. A dulakodó paripák ott agyontaposták. De megmenté
                  kedves gazdáját. Hiszen oly szegény lelke volt szegénynek. Még csak annyi
                  talentuma sem volt, mint annak az írástudó trombitásnak, amit eltestáljon. Nem
                  volt egyebe, csak szeretete. Most azzal betakarta kedvencét. És elment helyette
                  meghalni.</p>
               <p>E percben megdördültek az ágyúk az erdő felől! Mi ez? Az egész Királyerdő rengett
                  a felriadó kiáltástól: “Éljen a haza!”</p>
               <p>A magyarok tartalék hadteste megérkezett, s beállt a csatarendbe.</p>
               <p>A tartalék ütegei megkezdték a harcot, a honvédzászlóaljak kiverték az ellenfélt a
                  Királyerdőből. Az ütközet sorsa el volt döntve.</p>
               <p>Az osztrák fél trombitái takarodót fúttak. A küzdő lovasság szétbontakozott; a
                  holtak és sebesültek összeszedése a magyarnak maradt. Palvicz Ottót is ők vették
                  fel. Még élt.</p>
               <p>Az osztrák hadcsapatok mind visszavonultak a Rákos jobb partjára.</p>
               <p>A nap leáldozott már. De még azzal nem volt vége a napnak. Az éjt megvilágította
                  az égő falu lángja, s a falut bírni kellett annak, aki azt akarja mondani, hogy
                  győzött!</p>
               <p>Tehát szuronyt szegezni, és előre! Bele a tűz közepébe!</p>
               <p>Nyolc órája, hogy harcolnak már, de fáradtnak lenni nem szabad; a tikkadt hadak új
                  rohamra kelnek, a zászlók lobognak az esti szélben; az éljenkiáltás felzendül
                  körös-körül; szuronyerdő indul meg a sötét erdőből, s belevág a tűz közepébe; az
                  égő utcákon végig foly óra hosszat a viadal; a sötét erdőben puskaropogás
                  világítja az éjt.</p>
               <p>S még mindig előbbre törnek a szuronyok. Most felhatolnak az isaszegi
                  magaslatokra; az ellent onnan is leszorítják, s mikor a túlsó láthatáron
                  fölemelkedik a hold, a halmokon mind a háromszínű zászlókat látja lobogni.</p>
               <p>De benn a Királyerdőben még egyre foly az ádáz viadal. Azokat ott nem lehet
                  szétválasztani. Új meg új csapatok törnek egymásra az erdő sötétjében, akik nem
                  akarják elhinni, hogy a csatának már vége; akik harcolnak, csak azért, hogy
                  harcoljanak; akik nem hallgatnak sem takarodóra, sem vezényszóra; csak ellenséget
                  keresnek, és küzdenek, ahol rátalálnak.</p>
               <p>Csak a késő éjfél pihenteti el őket.</p>
               <p>A Rákos mögötti halmon a győztes éljenkiáltása veri fel az éjszaka álmait; a távol
                  gödöllői hegyekről áthangzik az elvonuló ellen szomorú hívogató trombitaszója;
                  benn az erdő mélyében a halálra sebesültek nyögése, sóhajtása kísért. A malomréten
                  tábortüzek körül cigányzene szól; huszárok, honvédek toborzót táncolnak. A rét
                  árkaiból csermely szivárog, mely a Rákos vizét pirosra festi...</p>
               <p>...Ez történt a Királyerdőben.</p>
               
            </div>
            <div type="chapter">
               <head>A HALDOKLÓ ELLENFÉL HAGYATÉKA</head>
               <p>Sötét volt már, midőn Baradlay Richárd mély kábulatából felocsúdott.</p>
               <p>Úgy tetszett neki, mintha az a sötétség mind egy nagy súlyos tömeg volna, mely az
                  ő fején fekszik; mikor a kezét megmozdítá, meglepte, hogy mozdulatai ebben a sűrű
                  fekete valamiben meg nem akadnak.</p>
               <p>- Hohó! - kiálta, amint meggyőződött róla, hogy a nyelve is mozog.</p>
               <p>Arra a neszre aztán megnyílt egy oldalajtó, s abból világosság jött be.</p>
               <p>A világosságnál aztán rájött Richárd, hogy a feje még mindig arra való, hogy
                  visszaemlékezzék. A világosság huszárlámpától ered; a lámpát pedig egy hosszú kéz
                  tartja egy hosszú arc előtt, mely arc tulajdonosát Mausmann-nak hívják.</p>
               <p>Hanem még mindig úgy tetszett neki, mintha a napban volna, ahol az ember fejének a
                  pondus specificuma ezerháromszáz mázsa, s ahol egy közönséges embernek
                  négyszázhúsz lóerőre van szüksége, hogy ha egyszer a földre, azazhogy a napra
                  lefeküdt, onnan megint fel tudjon kelni.</p>
               <p>- Nos? Felébredtél valahára? - szólt bohó tréfás arccal Mausmann.</p>
               <p>- Hát élek?</p>
               <p>- Egy körmöd sem hiányzik. Csak vendégszerepelni voltál a másvilágon.</p>
               <p>- Hol vagyok?</p>
               <p>- A rákosi malomban.</p>
               <p>- Akkor hát győztünk! - kiálta fel Richárd, s egyszerre emlékezett már
                  mindenre.</p>
               <p>- Tökéletesen. Isaszeg a mienk; a bán Gödöllőig flankenbewegolt; teljes a
                  diadal.</p>
               <p>Nem érzette már többé ólomnak a fejét Richárd, nem kellett neki felső légnyomású
                  gőzgép, hogy fektéből felugorjék.</p>
               <p>- Hát bizony csak állj talpra! - biztatá őt Mausmann. - Nincs neked semmi bajod.
                  Egy ökölnyi daganat van a fejeden, azon háromhüvelyknyi solutio continuitatis a
                  bőrön. Ez az egész.</p>
               <p>- Te orvos vagy?</p>
               <p>- Elhiszem azt - felelt Mausmann tudománybüszkeséggel. Doctor medicinae és
                  magister chirurgiae. Én vettelek gondjaim alá, s nagy dolgot fogok belőle
                  csinálni, hogy kigyógyítottalak. Miután semmi bajod sincs, csak egy kis daganat és
                  bőrrepedés. Lapjával ütött meg a kard.</p>
               <p>Richárd maga is megtapogatá fejét. Volt biz azon a flastrom alatt egy jókora
                  daganat, de azt már föl se vette.</p>
               <p>- Holnapután nyoma sem lesz. Ezért nem érdemes velem tovább vesződnöd; láss a
                  többi sebesültekhez. Ehhez csak egy kis hidegvíz-borogatás kell; azt meg Pál úr is
                  elvégzi.</p>
               <p>- Pál úr? - szólt Mausmann, kiülő szemeit még jobban kimeresztve.</p>
               <p>- Tán nincs itt?</p>
               <p>- De itt fekszik ő is a malom folyosója alatt. És alszik, és alunni fog in saecula
                  saeculorum.</p>
               <p>- Meghalt?</p>
               <p>- Bizony ott járt veled együtt, ahol a halált olcsón osztogatták. Mikor te leestél
                  lovadról, szegény öreg fiú rád vetette magát a testével, hogy a lovak össze ne
                  gázoljanak, s aztán őt taposták össze.</p>
               <p>- Nem lehet megmenteni?</p>
               <p>- Három embernek elég volna a meghalásra, amit kapott.</p>
               <p>- Vezess oda hozzá!</p>
               <p>- Várj, hadd kössem be elébb a fejedet. Így ni. Milyen jól illik a fejed körül ez
                  a fehér kendő, olyan vagy vele, mint egy ős druida. Kapaszkodjál a karomba? Még
                  szédülni fogsz az érvágástul.</p>
               <p>Mausmann fogta a lámpát, s kivezette Richárdot a malomfolyosóra.</p>
               <p>Ott feküdtek sorban a csata áldozatai, kik a malom közelében elhullottak.</p>
               <p>Richárd rögtön rátalált Pál vitézre.</p>
               <p>Most is olyan jó; nyugodt arca volt az öreg legénynek, mint mindig. Mintha azt a
                  kis meghalást még csak föl se venné; mintha igen természetes dolognak találná, ami
                  vele történt. A bajusza most is oly kacskaringósan állt kétfelé, mint két
                  Arkhimédész-csavar. Semmi seb nem látszott rajta.</p>
               <p>Richárd odatérdelt mellé; kezébe fogta a kezét a vén huszárnak, úgy költögeté:</p>
               <p>- Pál vitézem! Kedves, hű öreg cselédem. Ébredj fel hát! Hiszen csak alszol. Ne
                  tedd magadat halottnak! Hallod-e? Őrnagyod hív! A régi gazdád beszél hozzád. Hát
                  nem felelsz?</p>
               <p>- Nagy oka van nem felelni - szólt Mausmann -, a koponyája hátul össze van zúzva
                  egy patkóütéstől.</p>
               <p>Richárd sírt az elesett vén vitéz felett, mint egy gyermek. Hiszen olyan hű volt
                  az hozzá; hívebb, mint ember szokott lenni: mint egy hű állat, akiben egy angyal
                  lakik.</p>
               <p>- Temettesd őt külön sírba! - kérte barátját Richárd. - Hogy rátaláljak, mikor
                  visszajövök őt keresni.</p>
               <p>- Holnap te is jelen lehetsz a hősök végtiszteleténél. Az ellenfél halottait is mi
                  temettetjük el.</p>
               <p>- Igaz! Mi történt Palvicz Ottóval?</p>
               <p>- Azzal kegyetlenül bántál. Ő is itt fekszik a molnárlakban. A törzsorvos maga
                  foglalkozik vele. Azt hiszi, hogy a kapott sebbe okvetlenül belehal.</p>
               <p>Éppen jött a törzsorvos a molnárlakból, Richárdot fölismerve odasietett hozzá.</p>
               <p>- Ön szerencsésen menekült, de ellenfele a végét járja. Még most magánál van; de
                  néhány óra múlva beáll a sebláz, s az üszög elkerülhetetlen.</p>
               <p>- Nincs remény a megmentéséhez? - kérdezé Richárd.</p>
               <p>- Semmi. Ő maga is készen van a végsőre. Első szava, mikor bementem hozzá, az a
                  kérdés volt, hogy mi történt Baradlayval. Mikor értesítettem róla, hogy ön minden
                  veszélyen kívül való, csak tompa ütést kapott, akkor arra kért, hogy keressem föl
                  önt, és híjam oda hozzá; valami közlendője van.</p>
               <p>- Ha ő kívánja, annál jobb, különben is lovagias kötelesség a megsebesített
                  ellenfélt meglátogatni. Menjünk!</p>
               <p>A molnárlak egyik benyílójában feküdt Palvicz Ottó. Mikor Richardot belépni látta,
                  könyökére erőlködött emelkedni, s kérte, hogy tegyenek valamit a feje alá, hogy
                  egyenesen ülhessen. Kezét nyújtá az érkezőnek.</p>
               <p>- Jó estét, bajtárs! Hogy vagy? - kérdezé ő, a haldokló, ellenfelétől. -
                  Bagatelle. Szót sem érdemel. Nálam vége van a világnak. Ne búsulj rajta. Nem az az
                  egy vágás öl meg. Ó, nekem kemény fejem van. Sokat kiállt az már. Hanem az ostoba
                  lovak nagyon megtapostak. Valami megszakadt a belsőmben. Abba kell elvesznem. Nem
                  te öltél meg, azon ne törd a fejedet; adtunk egymásnak mind a ketten egyet. Ki van
                  egyenlítve. Én befejeztem a számadásomat. Csupán egy nagy adósságom van hátra.</p>
               <p>Itt mélyen fölsóhajtott, és megpihent. Mintha erőt akarna gyűjteni.</p>
               <p>- Kérd meg ezeket a többi urakat itten, hogy hagyjanak néhány pillanatig magunkra.
                  Velem már úgyis mindent megtettek; ami jó. Nincs semmire szükségem többé.</p>
               <p>Az orvos még egyszer ráköté, hogy viselje magát nyugodtan, s ne mozogjon, mert
                  kötelékei felszakadnak. Palvicz Ottó megígérte, hogy nem vet neki egy napot, és
                  igen csendes ember lesz belőle.</p>
               <p>Amint egyedül maradtak, az elkésett utas sietségével ragadá meg Richárd kezét, s
                  mély érzelemre hangolt szóval mondá neki:</p>
               <p>Bajtárs, nekem egy gyermekem van, akinek holnap már nem lesz apja.</p>
               <p>A haldokló arcát valami tűzpír futotta át e vallomásnál.</p>
               <p>- Mindent elmondok neked. Időm rövid. Meg kell halnom. Titkomat nem bízhatom
                  másra, mint egy nemesemberre, aki azt megérti és megőrzi. Ellenséged voltam. Most
                  már mindenkinek jó barátja vagyok. Még a férgeknek is. Te élsz és győztél.
                  Kötelességed ellenfeled hagyományát elfogadni.</p>
               <p>- Elfogadom - ígéré Richárd.</p>
               <p>- Tudtam azt, azért hívattalak. Tehát halld meg, amit rád bízok. Nekem van egy
                  fiam, kit én sohasem láttam, s már nem is fogok látni. Anyja egy előkelő hölgy.
                  Hogy kicsoda? Azt meg fogod tudni az iratokból, miket tárcámban találsz. Egy szép,
                  egy szívtelen hölgy. Fiatal hadnagy voltam, mikor megismerkedtem vele. Mind a
                  ketten könnyelműek voltunk. Atyám még élt, s nekem megtiltotta a házassági
                  összeköttetést, ami egy nő önfeledését orvosolta volna. Mindegy. Azért mégsem
                  kellett volna neki a szívéből kiszakítani egy darabot, s azt kihajítani az utcára.
                  A leány, ki Isten és természet előtt nőm volt, elment anyjával utazni, s midőn
                  visszajött, ismét leány volt. Csak annyit tudtam meg, hogy a veszendő lélek,
                  akivel megszaporodott a fölösleges lények száma a világon - fiú. De hogy hova
                  lett, hol dobták el idegen földön, azt nem tudtam meg. Később magam vívtam ki
                  magamnak állást a katonai pályán; apám is meghalt, önálló lettem. És istenemre,
                  nőül vettem volna azt a hölgyet, ha meg tudja mondani, hol van a fiam. Untalan
                  ostromolt leveleivel. Találkozást sürgetett. Esküdött. Minden unszoló iratára azt
                  feleltem: “Találja ön meg gyermekemet!” Kegyetlen voltam hozzá. Mehetett volna
                  nőül máshoz, akárhány kérője akadt. “Én megtiltom neked, hogy férjhez menj!” -
                  “Hát végy nőül magad!” - “Találd meg gyermekemet!” Kínoztam. De nem volt szíve,
                  ami e kínt igazán érezte volna. Azt mondta, nem tudja, hova lett. Mert nem
                  kereste. Mert úgy iparkodott azoknak a pici gyermeklábaknak a nyomát betakargatni
                  a homokban, hogy vissza ne találjon hozzá sem ő, sem más.</p>
               <p>- De én mégis rátaláltam. Éveket töltöttem el a keresésben. Egyik lába
                  nyomocskáját a másik után fedeztem föl. Itt egy keresztelőlevelet. Amott egy
                  dajkát, egy iratot, egy pici főkötőcskét; egy élő tanút; míg utolsó nyomára is
                  ráakadtam. Ennél a nyomnál meg kell állnom és meghalnom.</p>
               <p>A kemény férfi keble úgy küzdött nehéz gondolataival. Abban a kemény álarcban
                  mélyen érező szív lakott. Richárd figyelve gyűjté minden szavát.</p>
               <p>- Bajtárs - szólt a haldokló vitéz -, add kezedet rá, hogy te elmégy odáig, ahova
                  én már el nem jutok.</p>
               <p>Richárd odaadta kezét a sebesült ellenfelének. Az ki nem bocsátá azt többet.</p>
               <p>- Tárcámban megleled az iratokat, amik utasítást adnak, hol kell keresned a
                  személyeket, akik tovább vezetnek. A gyermek legutoljára egy pesti házalónő
                  gondjára volt bízva; ezt egy bécsi zsibárustól tudtam meg. Pesten nem találtam a
                  nőre, mert Debrecenbe költözött át, valamit szállított a ti kormányotoknak. Oda én
                  nem mehettem. De megtudtam, hogy az a nő kiadta a gyermeket valahova dajkaságba.
                  Hogy hova? Azt egyedül ő tudja. Hanem cseléde tud felőle még annyit, hogy az a
                  falusi dajkaasszony, kinek keresetmódja ez, gyakran eljár az asszonyához
                  veszekedni amiatt, hogy az élelmezésre fizetett összeg nem elég; nyomorúságos, a
                  gyermek rongyos és éhezik.</p>
               <p>E szóknál görcsösen szoríták meg a haldokló ujjai Richárd kezét.</p>
               <p>A gyermek rongyos és éhezik.</p>
               <p>- Azt mondja, pedig igen szép gyermek; nehányszor elhozta a dajkanő, hogy
                  bebizonyítsa, hogy még él.</p>
               <p>Palvicz Ottó szemei megteltek könnyel.</p>
               <p>- A házalónő mindig megnézte a gyermek mellét, azon egy szeder alakú anyajegy van,
                  hogy meggyőződjék azonosságárul. A gyermek nyakán egy zsinóron kettétört rézpénz
                  fele csügg, másik fele az anyjánál van. Ha még el nem hajította azt is.</p>
               <p>- A gyermek rongyos és éhezik. És már hároméves. A zsibárusnő cselédje irgalombul
                  ad neki fekete kenyeret; a zsibárusnő irgalombul fizeti csekély tartásdíját, s a
                  dajkanő kegyelembül tartja, mert anyja rég megfeledkezett róla. Bajtárs! A föld
                  alatt is ennek a gyermeknek a sírását fogom hallani.</p>
               <p>- Nem fog sírni, légy nyugodt!</p>
               <p>- Ugyebár? Te fölkeresed őt? Pénzemet, mit tárcámban találsz, biztos helyre fogod
                  tenni, hogy amíg felnő, s kenyeret tud keresni, meg ne haljon éhen.</p>
               <p>- Én fel fogom őt keresni, és gondom alá veszem.</p>
               <p>- Megtalálod irataim között a felhatalmazást, hogy nevemet viselje. De azt ne
                  tudja meg soha, hogy én ki voltam. Szegény katona voltam: Add őt valami becsületes
                  mesterségre, Richárd!</p>
               <p>- Légy nyugodt, Ottó bajtárs! Én fogadom neked, hogy úgy fogom őt tartani, mintha
                  testvérem gyermeke volna.</p>
               <p>Palvicz arcán az öröm rángó görcsei jelentek meg.</p>
               <p>- Te megígéred. Meg is tartod. Akkor nekem nincs mit várnom ideáltal. Ah, milyen
                  jólesik ez az égés a fejemben.</p>
               <p>És azzal elkezdett dalolni.</p>
               <p>A láz erőt vett rajta, s rohamai kiforgatták lelkét eddigi gyökereiből, s akkor
                  dalolt, mint egy őrült, gassenhauereket, operákat.</p>
               <p>Mikor aztán a lázroham percnyi csendet hagyott, akkor ismét okosan beszélt.</p>
               <p>- Mert látod, van a kínnak bizonyos foka, amikor az már jólesik.</p>
               <p>Richárdnak rettenetes volt a haldokló küzdelmét nézni; egy haldoklóét, ki az ő
                  kezétől esett el. De nem hagyhatta ott, mert az fogta a kezét, s midőn Richárd ki
                  akarta azt vonni kezéből, mint vaskapocs szorultak össze a haldokló ujjai, s
                  őrjöngő humorral mondta:</p>
               <p>- Ahán! Te el akarnál most innen osonni? Nem tetszik a látvány? Nem úgy, bajtárs.
                  Ha megöltél, nézd végig, hogyan halok meg! Tanuld meg, hogyan kell majd neked is,
                  ha így jársz, mint én, vonaglani, nyavalygani, torzképeket fintorgatni, fogakat
                  csikorítani.</p>
               <p>És ismét dalolt, hogy azt borzalom volt hallani.</p>
               <p>A nagy kínzómester egy-egy percre megint nyugtot hagyott neki; olyankor halkan
                  beszélt.</p>
               <p>- Csak félcipőcske van a lábán szegénykének!</p>
               <p>Erre ismét zihálni kezdett a keble.</p>
               <p>Egyszer aztán nagyon elcsendesült. Szemöldeit mélyen lehúzta szemeire, arca
                  megszűnt vonaglani; mély, csendes, nyugodt hangon szólítá meg Richárdot. Egészen
                  magánál látszott lenni.</p>
               <p>- Hanem... bajtárs... az a titok, amit neked átadtam, egy nő titka... Becsületedre
                  mondd nekem, hogy e nőt el nem árulod soha... Még fiának sem mondod meg anyja
                  nevét... Rossz nő! De titkához csak a sírnak van joga, hova én lemegyek.</p>
               <p>Richárd ünnepélyes meghatottsággal válaszolt:</p>
               <p>- Becsületemre fogadom azt.</p>
               <p>E szóra a csuklóját szorító kéz még keményebben zárult össze; az az elkomolyult,
                  sápadt arc azokkal a leráncolt szemöldökökkel, azokkal a kőmerev szemekkel még
                  sokáig nézett szemébe, míg egyszer észrevette, hogy az, akivel szemközt néz,
                  akivel kezet szorít - az egy halott.</p>
               <p>Úgy kellett az orvosoknak erőszakkal lefejteni Richárd kéz csuklójáról holt
                  ellenfele ujjait.</p>
               
            </div>
            <div type="chapter">
               <head>NAPFÉNY ÉS HOLDFÉNY</head>
               <p>Egy idill a csatazaj közepett.</p>
               <p>Milyen jó, hogy nem olyan a föld, mint Herodot térképén van ábrázolva: sima,
                  egyenes, lapos; milyen jó, hogy a föld gömbölyű. Milyen jó, hogy lehet egy-egy
                  pontja a földnek, ahonnan a kerek láthatáron nem látszik meg az égő falvak füstje.
                  A földboltozat hajlása eltakarja azt, s engedi, hogy legyenek boldog emberek is a
                  világon.</p>
               <p>Ha a föld oly lapos volna, mint Herodot hitte, látni kellene a Körössziget
                  partjától dél felé eltekintve, hogy ég Óarad, Újvidék, hogy robban a légbe
                  Szenttamás, hogy gyullad ki Temesvár; nyugatnak nézve meglátszanék, hogy
                  füstölögnek Abrudbánya romjai napokig, hetekig; keletnek tekintve látná a szem
                  Budapestet égni, s északnak nézve látni kellene az ezernyi őrtüzeket, mik egy
                  közeledő tábort jeleznek. És végighangzanék a rettenetes sík világon az ágyúk
                  dörgése, mik Aradot, Temesvárt, Péterváradot, Gyulafehérvárt, Komáromot, Budát,
                  Titelt vívják. Egy folytonos, szakadatlan dörgés moraja volna az, mely önmagának
                  visszhangot ad.</p>
               <p>Nem látszik abból, nem hallik abból ide semmi; a láthatár eltakar mindent.</p>
               <p>A Körössziget nyárfái most hányják virágaikat; szép májusi idő van. Áldott meleg
                  eső után a buja zöld fű sárgul, kékül a virágtól; valahol a fákon túl a kasza
                  fenése hangozik; ott már kaszálnak is.</p>
               <p>Az egész Körössziget egy kis elzárt paradicsom, költői kedélyű uraság
                  nyaralótanyája, a fák életbiztosító intézete, hol fejsze nem éri gyökereiket soha;
                  nincs egyéb feladatuk, mint lombot hozni, árnyat vetni, madaraknak otthont adni. S
                  ha van közöttük egy-egy rokkant, kinek dereka tört, karja facsarult a zivatarban,
                  azt sem bántják; nyugdíjba van már téve, szabad neki elmulasztani a kivirulást; ha
                  elszáradt, ha elkorhadt, majd bezöldelli a körüle tekergőző vad komló, téli zöld
                  repkény. Az öreg fát nem vetik a tűzre.</p>
               <p>S a fák alatt mintha madarak szentegyháza volna. Lakója van minden bokornak;
                  vándor rigó, fülemüle ott találja tavasszal a fészkét, ahol ősszel hagyta, s
                  dalával, füttyével hirdeti a meleget s szerelmet.</p>
               <p>Ezen a szigeten lövés nem hangzik soha.</p>
               <p>Nem is kínozza ott ártó bogár az embert és a fát. Mindenki hálás egymás iránt; az
                  ember védi a fát és annak tollas lakóit, a fa védi mind a kettőt vihartól, nap
                  hevétől, s a madár védi mind a kettőt közös ellenségeiktől, a rovaroktól. Ó,
                  bölcsen van ez elrendezve!</p>
               <p>A szigetet körös-körül övezi az ős pagony; az égerfák, mik sötét lombjaikat egész
                  a víz színéig eresztik, még be sem hagynak abba kívülről pillantani.</p>
               <p>Hanem egy ponton, ahol a híd átvisz a szigetre, megnyílik a sűrű erdőfalazat, s az
                  összehajló óriási fák, mint egy zöld templomíven át, engednek a sziget belsejébe
                  láthatni.</p>
               <p>Egy paradicsomi tájkép az ott.</p>
               <p>A derült távlatban egy napsütötte kastély látszik, a skót mezei lakok modorában
                  építve, északi oldalán az egész fal, fel a háztetőig befuttatva sötétzöld
                  repkénnyel, míg a keleti homlokzat lángban égni látszik a felfutó rózsa millió
                  virágától, mely éppen most van legjobb nyílásában. A kastély déli oldalán egy
                  óriási vén hárs emelkedik fel, még egyszer oly magasra, mint maga az épület fala,
                  melynek fehér márvány esztrádján egy fejedelmi páva ül csendesen, hosszú,
                  aranycsillogó uszályát a földig eresztve alá.</p>
               <p>S a kastély előtt egy széles tó, melynek azúr tükrében az egész ragyogó kép még
                  egyszer megjelen; a fehér márvány mellvédek, a lángpiros homlokzat, a sötétzöld
                  repkényes oldal; három fehér hattyú, szárnyát vitorlául terjesztgetve, lassan
                  úszik végig e tükrön, ezüstvonalat húzva végig rajta.</p>
               <p>S a vízparton egy egész falka szarvas hűsel; egy kis ünő a vizet szürcsöli, s tán
                  termetével kacérkodik a víztükörben; az öreg gím hatalmas agancsát magasra emelve
                  áll mozdulatlanul. Olyan szelídek, hogy meg sem rezzennek, ha valaki közelít
                  feléjük.</p>
               <p>Az üde pázsitágyak közt kavicsos út vezet a kastély ajtajáig, mely egy boltozatos
                  verandába visz fel, a gótíves ablakok színes üvegkarikái tarka fényt vetnek a
                  padlat kétszínű márványkockáira, amint a nap keresztülsüt rajtuk.</p>
               <p>A veranda egyik felét nehéz, zöld damasztfüggöny takarja, mely árnyat tart a
                  délelőtti napnak.</p>
               <p>Abba az árnyékba helyezve van egy fehér függönyös bölcső, abban a bölcsőben
                  aluszik egy kis csecsemő. Olyan kövérek az arcai, hogy alig engednek helyet a pici
                  szájnak kettőjük között. Kénytelen a száját nyitva tartani miattuk, míg
                  aluszik.</p>
               <p>A bölcső peremén ül egy kis pacsirta, s énekli az alvó fölött a Rákóczi-indulót.
                  Nevetségesen gyönyörű! A világ legriadalmasabb harci indulója egy pacsirta
                  gyöngéd, boldogságot zengő hangján. Aztán mikor jön egy szemtelen légy, s le akar
                  szállni a kis alvó piros arcára - huss! -, a pacsirta egyet rebben, s úgy elkapja
                  a legyet, mintha sohasem lett volna; aztán megint visszahibban az őrhelyére, s
                  tovább fújja üvegfuvola hangon, légcsengettyű hangon: “bátran csatára, hí a
                  szabadság!” - míg új légy nem jön.</p>
               <p>A csecsemő anyja a bölcső lábánál ül egy nádfonatú karszékben. Tekintete a nyitott
                  ajtón keresztül a távolban méláz. Fehér csipkés pongyolát visel, derekán széles
                  kék szalaggal átszorítva, hajfürtjei rendezetlenül omlanak vállaira és keblére,
                  összekeveredve a csipkefőkötő elszabadult szalagjával.</p>
               <p>Szemközt a hölggyel egy fiatal férfi ül egy festőállvány előtt, s a hölgy miniatűr
                  képét festi olajban.</p>
               <p>A veranda túlsó részében egy hároméves gyermeknek van nagy dolga egy óriási
                  újfundlandi kutyával, melyet mindenáron rá akar bírni, hogy legyen neki lova.</p>
               <p>Ez a nő, ez a két gyermek, Baradlay Ödön családja; az a fiatal férfi pedig
                  Baradlay Jenő.</p>
               <p>Annak a fiatal nőnek meg kellene tébolyodni, ha Jenő nem volna körülötte.</p>
               <p>Mindig és mindig azon gondolkozni, hogy férje a halál piacán jár, és nem hallani
                  felőle hetekig semmi hírt, és azután rajzolni képzelmében a veszélyeket, amik
                  utolérhetik!</p>
               <p>Nagy szerencse ránézve, hogy Jenő ott van. Az úgy ki tudja találni a
                  legvigasztalóbb gondolatokat; minden aggodalmára van ellenmérge; még a néma
                  gondolatában is olvas. Néha-néha elmegy a szomszéd városba, s jó hírt hoz onnan.
                  Talán nem is igazat.</p>
               <p>Jenő nincs megelégedve az arcképpel, pedig oly nagy igyekezettel festi azt. Nagy
                  adománya van a művészetre; azt is mondja, hogy el fog Rómába menni, s festőnek
                  képezi magát. Ráhagyják.</p>
               <p>Hanem ez a kép nem akar sikerülni. Valami hiányos rajta. Minden vonás egyenkint
                  találva van; de együtt mégis idegen.</p>
               <p>- Bélácskám, kisöcsém, jer ide!</p>
               <p>A kisfiú otthagyja az újfundlandit, s odamegy Jenőhöz.</p>
               <p>- Bélácskám, nézd meg ezt a képet, s mondd meg, ki ez!</p>
               <p>A kisfiú megbámulta a képet nagy kék szemeivel.</p>
               <p>- Egy szép asszony.</p>
               <p>- Nem ismersz rá anyádra?</p>
               <p>- Az anyám nem ilyen.</p>
               <p>Azzal a kisfiú visszament az újfundlandihoz.</p>
               <p>Aranka vigasztalni akarta Jenőt.</p>
               <p>- Jó az a kép, én tudom, hogy találva van.</p>
               <p>- Én tudom, hogy nem jó. És annak te vagy az oka. Mikor előttem ülsz, mindig azon
                  gondolkozol, hogy most Ödön milyen veszélyben lehet, s én nem akarom ezt a
                  kifejezést visszaadni a képen. Meg akarjuk vele lepni Ödönt. Neked nem szabad e
                  képen olyan szomorúnak, olyan aggódónak lenned.</p>
               <p>- De hát lehetek-e másforma?</p>
               <p>- Hiszen tudod, hogy Ödönt semmi baj sem érte; ezután még kevésbé érheti. “Ők”
                  győznek.</p>
               <p>- Ezt te mondod nekem.</p>
               <p>- S te nem hiszesz nekem?</p>
               <p>- De hát te honnan tudod azt?</p>
               <p>- Anyámtól tudom.</p>
               <p>- És anyánk honnan tudja?</p>
               <p>- Vele tudatja azt Ödön.</p>
               <p>- De mért nem ír nekem Ödön?</p>
               <p>- Csak nem vagy féltékeny az anyánkra?</p>
               <p>- Ó, mit mondasz? De hát legalább egy olyan levelét hoznád el egyszer nekem, amit
                  az anyánknak írt.</p>
               <p>Jenő ugyan meg volt szorítva.</p>
               <p>- Ó, hát aztán mit nyernél azzal a levéllel? Gondolod, hogy az olyan írást, amit
                  valaki egy ellenséges vidéken át küld, úgy írják, hogy azt mindenki elolvashassa
                  kedve szerint? Az chiffrekben van írva.</p>
               <p>- Jó, elhiszem. Ha chiffrekben van is írva, de legalább a vonásait megismerném
                  bennük. Kegyetlenség tőletek, hogy még csak a betűit sem engeditek látnom, ha nem
                  érthetném is.</p>
               <p>Most még jobban meg volt szorítva Jenő.</p>
               <p>- Ah! Haha! - nevetett. - Te azt hiszed, hogy azok a chiffrek olyan közönséges
                  betűk, amikben valakinek a kézvonását meg lehet ismerni. Megállj, mindjárt
                  megismertetem veled a mi chiffreinket, amikkel egymás közt, ha titkunk van,
                  levelezni szoktunk. Két egyenes vonás ide-amoda téve adja ki az egész
                  ábécénket.</p>
               <p>Azzal lerajzolta Arankának egy szelet papírra az egész titkos ábécét:</p>
               <p>- Aztán ne gondold, hogy ezt is papírra szokás írni, hanem amit izenni akarunk,
                  ilyen keresztöltésekkel felvarrjuk egy zsebkendőre. Akárki a kezébe veheti, mit
                  lát rajta? De aki tudja a titkát, a fehér zsebkendőrül egy nagyítóüveggel szépen
                  leolvassa az izenetet. Mármost hát hogy ismernéd meg ezekből az egyenes pálcákból
                  az Ödön kézvonásait?</p>
               <p>Jenő tökéletes örömöt szerzett ezzel a titkos ábécével Arankának.</p>
               <p>- Ó, abba én rögtön beletanulok. És aztán fogok Ödönnel levelezhetni. Várj
                  csak!</p>
               <p>S azzal az iront kezébe véve, elkezdte a betűk összeállítását próbálgatni egy
                  szelet papíron.</p>
               <p>- Nézd, el tudod olvasni?</p>
               <p>Jenő kibetűzte az abrakadabrát.</p>
               <p>“Kedves Ödön. Szeretlek.”</p>
               <p>Aranka arca ragyogott a mosolytól, mikor Jenő azt kitalálta.</p>
               <p>Hanem az a ragyogás megint olyan szomorú volt ez ifjú arcon. A delejes álomjáró
                  mosolygása volt az, kit a képzelet összehoz a távollevővel. A szemek, mik örömtől
                  sugárzanak, csak mindig a láthatáron túl keresnek valamit.</p>
               <p>Jenő félretette ecsetjét, s gondolá: “Nem, e mosolyt sem örökítem meg a
                  vásznon.”</p>
               <p>Hanem az asszonynak adott legalább valami dolgot azzal a titkosírással.</p>
               <p>Nem fog egész nap annyit kínlódni aggodalmaival.</p>
               <p>“Mi hír Ödönről?”</p>
               <p>“Mikor fog hozzánk visszajönni?”</p>
               <p>“Mit írnak a lapok? Ismét ütközet volt? Ödön is ott járt? Nem sebesült-e meg? Nem
                  fogták-e el?”</p>
               <p>“Miért nem látjuk anyánkat?”</p>
               <p>“Miért nem mehetünk oda, ahol Ödönhöz közelebb volnánk?”</p>
               <p>“Apámat sem láttam már hónapok óta.”</p>
               <p>Amikre Jenőnek ezerféle változatait kell kigondolni a magyarázatoknak.</p>
               <p>Hogy nehéz hírt kapni a Tiszán innenről; hogy Ödön közel sem jár az ellenség
                  lőtávolához; hogy rövid idő múlva ismét itt lesz; hogy lapokat nem lehet kapni,
                  mert nincs postajárás. Ami jön, Debrecenből jön, s abban nincs egyéb, mint
                  országgyűlési disputa meg kaliforniai események; hogy a mamát az egész gazdaság
                  gondja terheli, azért nem jöhet ide.</p>
               <p>Mennyi munkájába került sógorasszonyával mindezeket elhitetni. Hogy kell a
                  debreceni levelekkel érkező postát lesnie, hogy valami olyat ne adjon át, amiből
                  Aranka valami bajt megtudhatna. Hogy kell előtte saját szomorúságát eltitkolnia,
                  mikor Richárd bátyja megsebesültét hírül hozták. És mindennap és folyvást
                  diadalmas aranyidőket mesélni előtte, mikor saját szívében a fekete semmi van: a
                  hitetlenség, a kétségbeesés sötétje.</p>
               <p>Mindazt, ami szörnyűt a nő csak álmodik, ő már mint bizonyosat tudja: de biztatja
                  az ellenkezővel.</p>
               <p>Ő látja az ország minden szélén, a világ mind a négy oszlopán égő tüzeket; ő
                  hallja a közeledő táborok nehéz dübörgését; tudja, mi lesz mindennek a vége.</p>
               <p>És a kis pacsirta énekli a Rákóczi-indulót.</p>
               <p>Hanem most egy új hang kér figyelmet. Két gömbölyű kezecske ott abban a bölcsőben
                  elkezd mozogni, felnyitja ujjait, s ismét összecsukja; két sötétkék szem jelenik
                  meg a hosszú szempillák alól, s aztán megint hirtelen lehunyódik a nagy világosság
                  elől; hanem ahelyett megnyílik két parányi cseresnyeajk; s hallatja azt a hangot,
                  amin még a szerafimok dicsérik az Istent: a minden népeknél egyformán érthető
                  hangot, a betűkkel le nem írható, szótagokkal ki nem fejezett, mégis mindent
                  elmondó hangot: a gyermek hangját anyjához.</p>
               <p>És az anya megérti azt a szót jól. Odarebben a bölcsőhöz, kiemeli a vánkoskájával
                  együtt a parányi embert. A gyermek lefelé görbíti két szájszegletét, mintha sírni
                  akarna: az anya megcsókolja a száját, s arra aztán a gyermek fölfelé görbíti
                  szájszegleteit, és nevet.</p>
               <p>Aztán mindketten nevetnek; egymásnak a szeméből kilopnak valamit, ami része az
                  istenség örök üdvének.</p>
               <p>Az anya aztán nem lát semmit a világon, csak azt a mosolygó gyermekarcot.</p>
               <p>Leül vele, ölébe veszi. Egyik karját odateszi a feje alá.</p>
               <p>És aztán lefosztja kebléről a hímzett patyolatot, s megszoptatja gyermekét.
                  Láthatja nap, ember és Isten.</p>
               <p>És gyönyörködhetik benne.</p>
               <p>Ez az egy képlet, mely a tiszta gömbölyű eget, együtt a felkelő nappal s annak
                  kerek hajnaludvarával, szépségben, magasztosságban, gyönyörben megközelíti: a nő
                  keble gyermeke ajka előtt.</p>
               <p>Jenő felkapta ecsetét, és festett.</p>
               <p>Ez a nő igazi arca. Ezekben a vonásokban ismerhetni reá.</p>
               <p>És az anyát nem zavarta meg néma gyönyörében az, hogy arcvonásait az ecset
                  meglopja.</p>
               <p>Miért szégyenlette volna <hi>előtte</hi> magát? Hiszen testvér!</p>
               <p>S mért szégyenlette volna <hi>magát</hi>? Hiszen anya!</p>
               <p>És Jenő gondolta magában, míg e képet festé, hol a gyermeket, hol az anyát nézve:
                  “És titeket küldtelek volna én koldulni a világba?”</p>
               <p>Pedig hát mindaz, amit az ifjú nőnek mondtak, nem volt igaz.</p>
               <p>Férjét folytonosan rémület és veszély környezi, atyja nem jöhet hozzá, mert a
                  táborban jár; napa nem küld neki levelet soha, és férje soha, az egész titkosírás
                  mese; ő maga, az ifjú nő fogoly, elzárva e szigetre, és sógora, Jenő, az ő
                  börtönőre, ki vigyáz rá, hogy a szigetet el ne hagyja, s hogy senki ne közeledjék
                  hozzá.</p>
               <p>Féltik?</p>
               <p>Igenis. Féltik attól a nagy hódítótól, akitől azon év nyarán ezer meg ezer,
                  táborban járó férj féltette honnhagyott nejét: a kolerától.</p>
               <p>Ott künn körös-körül a kolera dühöng.</p>
               <p>Késő éj van.</p>
               <p>A hold keresztülvilágít a nemesdombi kastély ablakain. Amint delejes fényét ráveti
                  a falon függő rámák életnagyságú arcképeire, úgy tűnnek azok fel, mint Macbeth
                  kísértetei, mik sorban megjelennek, s ismét eltűnnek, mikor a hold fénye odább
                  megy. Legfenyegetőbb valamennyi között a kőszívű ember arcképe.</p>
               <p>Valamennyien egy nőre szegezik szemeiket, ki ott járdal előttük fehér ruhában.
                  Mintha a sírbolt előtti márványszobor szállt volna le, hogy a kísérteteknek
                  bebizonyítsa, hogy ő is él, nemcsak ők.</p>
               <p>Az éj csendjét egy-egy fájó sóhaj veri fel koronkint, mely nem tudni honnan jő; a
                  kastélyon végighangzik; - egy nyögés, melybe fogvacogás vegyül; - egy kínos
                  jajkiáltás, mely utat tör összeszorított ajkak közül, s elfojtatik újra
                  összeszorított ajkak közé; - egy csendes, zokogó panaszhang; - egy hirtelen
                  felordító szó, minő a lázálmodóé, mellyel lelkét a pokolból visszakiáltja; - egy
                  félelemteljes hördülés...</p>
               <p>Minő kísértethangok azok, melyek innen alulról jőnek?</p>
               <p>A Baradlay-kastély jelenleg egy egész kórház. A kastély nagyasszonya megnyitá azt
                  a szabadságharc sebesültei számára. Először az alsó földszinti osztály szobáit;
                  azután, mikor azok megteltek, a felső osztály egyik szárnyát; mindig többen
                  jöttek; berendezé számukra a dísztermeket; utoljára nem maradt más számára, mint
                  saját szobái, a többi mind sebesültekkel van tele.</p>
               <p>Azok sóhajtoznak, azok nyögnek, azok kiáltoznak az éj csöndében oly kísérteties
                  hangokon. Talán haldoklik is valaki közöttük.</p>
               <p>Baradlayné két orvost tart számukra, gyógyszertárrá van alakítva a könyvtár, s a
                  címerterem műtőteremmé.</p>
               <p>Maga és nőcselédei egész nap tépést, sebkötőket készítenek.</p>
               <p>Éjjel aztán hallgatja ezeket az alvilági kínhangokat, amiknek hallásától egy
                  arkangyalnak is össze kell borzadnia.</p>
               <p>Mikor elhatározta rá magát, hogy kastélyát a harc sebesültjei számára megnyissa,
                  jól tudta, mit cselekszik.</p>
               <p>Elébb gondja volt rá, hogy Ödön nejét kisgyermekeivel elküldje körösszigeti
                  kastélyába. Fiát, Jenőt utasította, hogy mint ügyeljen reájuk.</p>
               <p>Azoknak nem szabad azt még csak sejteniök sem, mi történik az ősi lakban.</p>
               <p>Minden másodnap temetnek onnan.</p>
               <p>És minden szobában kínlódó, nehéz sebesültek feküsznek, kiknek jólesik, ha egy
                  szelíd női arc mindennap kétszer-háromszor végigjárja kíntanyájukat, ápolásukra
                  felügyel, s jó szóval vigasztalja őket, szükségeikről gondoskodik, angyali jó
                  tekintetével gyógyít.</p>
               <p>Hanem annak a nőnek is kőszíve legyen, aki ezt teszi!</p>
               <p>Kőszív, de gyémántszív! A gyémánt az a kő, amelynek lelke van.</p>
               <p>Baradlayné helytállt e rémesen magasztos feladatnak. Nem nő volt, nem asszony; egy
                  szent volt.</p>
               <p>Szent, akihez a haldoklók imádkoznak, akiről a felgyógyulók dicsérő zsolozsmát
                  zengenek, akinek ujjai érintésétől a mártírok fájdalma gyönyörré válik.</p>
               <p>Hanem azért a magasságért meg kell szenvedni!</p>
               <p>Mikor már tömve volt a háza sebesültekkel, akkor kiütött közöttük a kolera.</p>
               <p>A halálnak nem volt elég a csatatéri aratás; két kézre fogta kaszáját, úgy vágta a
                  rendet. Ami nemét a fegyvernek ki nem találta ember, kitalálta ő.</p>
               <p>Akkor még Magyarországon 1831 óta csak másodszor hangzott a kolera neve. Hírét
                  csak a tizennyolc év előtti rémképekbőI ismerék. Akkor is oly kevéssé tudták, hogy
                  mi az, mint az első megjelenésekor.</p>
               <p>Ragály-e, dögvész-e vagy járvány? A föld betegsége-e vagy a lég nyavalyája? Rossz
                  szellem-e, isten csapása, belehelt állatparányok okozzák-e vagy megevett
                  kriptogámok? Hogyan és miért utazik vidékről vidékre? Miért választ ki magának egy
                  városban egy negyedet, egy utcát, néha egy utcának egyik felét, s a másikat békén
                  hagyja? Hogyan jár egy ember száz kolerabeteg között fertőzetlenül, míg a másik
                  egy halálhírre, e szó kimondására megkapja azt, és meghal bele?</p>
               <p>Minderre olyan kevéssé tudott valaki felelni, mint tizennyolc év előtt.</p>
               <p>Óvatosság, elővigyázat és erős szív. Egyéb tanácsot nem tudtak adni.</p>
               <p>A leveleket, mik egyik vidékről a másikra küldettek, most is átlyuggatták és
                  megfüstölték. Legtöbben pedig éppen nem leveleztek.</p>
               <p>Baradlayné ezért nem küldött soha levelet Körösszigeten lakó gyermekeinek. Ezért
                  nem engedte Ödön leveleit is nejéhez eljutni, mert a táborral együtt jár a
                  kolera.</p>
               <p>Azért nem látogatta meg menyét és unokáit soha, azért volt eltiltva azoknak őt
                  meglátogatni; mert az a ház, ahol most Baradlayné lakik, a halál királyi
                  kúriája!</p>
               <p>És ő maga meg nem mozdult onnan.</p>
               <p>Az órák az éjfél szakaszait számlálják, a telehold a magas ablakokon át a rámák
                  kísérteteit eleveníti meg; a ház nagyasszonya ott jár végig e sóhajhallgató
                  szobában, s kezeit hátratéve meg-megáll a legfenyegetőbb kép előtt.</p>
               <p>A kőszívű ember képe az.</p>
               <p>És beszél vele:</p>
               <p>- Nem! Nem riasztasz el innen!... Helytállok... itt maradok... Hallom
                  szemrehányásodat... Azt mondod: “ez a te műved”... Nem tagadom... Amennyi részem
                  van benne, annyi részt kiveszek belőle... Ezek a borzasztó hangok itt körülöttem
                  nem hagynak aludni sem engem, sem téged... Téged sem, ugye?... Én hoztam őket
                  ide... Meg kell őket hallgatnom, mert nekem beszélnek... Ha ajkaik hallgatnának,
                  nyitott sebeik fognának beszélni... Minden seb azt mondaná: “Én apellálok a
                  mindent tudó Istenre!”... Én nem félek előtte megjelenni... Hát én nem
                  apellálhatok-e oda?... Te már a túlvilágon vagy, te már tudod a jövendőt, te már
                  látsz a szívekbe és a századokba. Miért jössz hát nekem szemrehányást tenni?...
                  Tudod jól, hogy ennek a vérnek ki kellett folyni, hogy ezt a kínt végig kellett
                  szenvedni. Tudod jól, hogy meg kell halni, aki fel akar támadni...</p>
               <p>A nő ismét végigjár a holdvilág sütötte padlókockákon, s ismét visszatér vitatkozó
                  feléhez.</p>
               <p>- Azt hiszed, hogy én félek itten egyedül magamban; egyedül veled itten?...
                  Alattam és körülöttem a halál; de fölöttem az Isten... Egymás szeme közé nézünk:
                  én és a halál... Aki megretten tőle, midőn megmondja neki a nevét, annak mint
                  szörny jelenik meg; aki üdvözli őt, annak mint angyal... Aztán az ég nem a
                  csillagoknál kezdődik, hanem a fűszálak hegyénél; a fejünk mindenütt az égben
                  jár... Én nem félek attól, hogy ezt tudom.</p>
               <p>Megint végtül-végig járja a szobáit; megint szembeáll a kísértő arcképpel.</p>
               <p>- Azt kérded tőlem: “Mit tettél gyermekeimmel?”. Ellenkezőjét annak, mit
                  meghagytál... Mondtad, hogy visszajössz, mondtad, hogy fülembe fogod suttogni e
                  kérdést... Hallom... Ellenkezőjét tettem annak, amit te akartál... Két fiam a
                  csatatéren; egyik már sebet kapott, mindennap üthet haláluk órája... Harmadik fiam
                  egy élő halott, egy nulla... Én tettem mindezt... Én vittem őket oda, ahol
                  vannak... Nem bántam meg!... Ami végezve van felőlük, bevárom nyugton... A
                  végzetet megfordította az én kezem... Lehet, hogy elvesznek mind... Az meglehet...
                  Többet ér a jó veszteségben részt venni, mint a rossz diadalban... Én adtam nekik
                  az életet, az én tejemet szopták; meghalhatnak az én lelkemmel egyesülve; de nem
                  volt szabad élniök az én lelkemmel ellenséges éltet...</p>
               <p>És ismét jár, és ismét hallgatja a túlvilági kérdéseket.</p>
               <p>Talán amaz is hallja az ő szavait?</p>
               <p>Visszatér ismét a képhez, és arca most oly gyöngéden mosolyog.</p>
               <p>- De, ó, ha látnád azt a két szép gyermeket, amint anyja ölébe borulva játszik,
                  cseveg és gagyog... Azokat megőrzöm, mint egy házi oltárt... Azokat jó helyre
                  vittem... Ó, ha látnád őket, nem néznél ily haragos arccal... Azok egy boldogabb
                  kornak az örökösei. Mi mind megáldozzuk magunkat azért, hogy ők boldogok
                  legyenek... Te nem akartad, hogy e két mosolygó főre süssön a nap... Én akartam...
                  Látod? Nemcsak halált, nemcsak szenvedést tudtam én előidézni a sors titkaiból,
                  hanem életet is és boldogságot... Ezt az életet, ezt a boldogságot eltettem innen
                  jó helyre; ahol megvédi őket Isten végtelen irgalma s az én soha el nem hallgató
                  imádságom... Nem hagytam őket itt, a te haragos arcod előtt... Ők élni fognak, s
                  expiálják egykor a mi ki nem gyógyulhatott bajainkat.</p>
               <p>A nő egész látnoki gyönyörrel merengett sokáig e gondolaton.</p>
               <p>Abban azután megerősíté szívét, megnyerte nyugalmát.</p>
               <p>Még egyszer emelt fővel fordult az arckép felé.</p>
               <p>- Amit tettem, jól tettem... És most akarom, hogy térj aludni, s akarom, hogy
                  aludjam én is!</p>
               <p>A holdfény is elhagyta az arcképet, más tárgyra vonulva át ezüst világával; az
                  visszasüllyedt a homályba.</p>
               <p>S a nő, ki meg tudta parancsolni a kísértetnek, hogy menjen nyugodni, tudott
                  parancsolni saját magának is, hogy aludjék.</p>
               <p>És aludt nyugton.</p>
               <p>Pedig tudják, akik próbálták, hogy ez a legnehezebb parancsolat:</p>
               <p>“Én akarom, hogy aludjam!”</p>
               
            </div>
            <div type="chapter">
               <head>SÖTÉTSÉG</head>
               <p>A Plankenhorst-háznál egyike volt azon bizalmas estélyeknek, amikben soror Remigia
                  is részt szokott venni növendékével együtt.</p>
               <p>Ama vakmerő szökési eset óta azonban soror Remigia nem kísérte egyedül Edit
                  kisasszonyt, még egy másik kolostorszűz is járt vele; ketten csak megőrzik.</p>
               <p>Edit ott hallhatott eleget a magyarországi harctérről, ami elrontsa a kedvét a
                  férjhezmenetelre. Hányszor és hogyan verték szét a magyar seregeket, mily
                  tökéletesen meg lett az semmisítve; hogy meg van az már szorítva, s kénytelen
                  magát megadni rövid időn; ha pedig előrenyomul, mint csalják kelepcébe, hogy
                  vágják el visszavonulási útját; egy sem szabadulhat meg belőle.</p>
               <p>Ilyenkor Baradlay Richárdról is hallhatott eleget. Már két ízben csak lova
                  gyorsaságának köszönheti, hogy Palvicz Ottó kardja utol nem érte. Palvicz fogadást
                  tett, hogy akár élve, akár halva, kézre kell őt kerítenie.</p>
               <p>Edit választhatott, azért imádkozzék-e, hogy kedvesét élve, vagy azért, hogy halva
                  lássa? Halva a csatában, vagy élve a vesztőhelyen.</p>
               <p>Azt tudták már Plankenhorsték mindenféle kiterjedő összeköttetéseiknél fogva, hogy
                  tegnap dél óta döntő ütközet folyik a Királyerdőben.</p>
               <p>Windischgraetz herceg legutolsó távsürgönye azt tudatta, hogy este hét órakor a
                  magyarok minden ponton vissza vannak verve, s a lovagias bán éppen a
                  kegyelemdöfést indul megadni a visszavert ellenhadnak.</p>
               <p>Úgy is volt egész este hét óráig; a fővezér nyugodtan fekhetett le vetett ágyába;
                  a csata meg volt részére nyerve.</p>
               <p>A lovagias bán csak reggel hét órakor verte fel azzal a hírrel, hogy egész
                  hadtestével együtt megérkezett, s otthagyta a csatatért az ellenfélnek.</p>
               <p>Ezt azután ráértek megsürgönyözni Bécsbe.</p>
               <p>Ott mindenki hihette azt, hogy a győzelem teljes - másnap estig.</p>
               <p>Plankenhorstné és leánya, a két apáca és Edit a teánál ültek az isaszegi csata
                  utáni estén. A társalgás tárgya természetesen a tegnapi ütközet volt, ahogy azt a
                  mindenbe beavatott hölgyek a főhadparancsnoknak bulletinjéből ismerték.</p>
               <p>A négy elébb említett hölgy különös derült kedélyhangulatban volt ma. Az utolsó
                  annál többet ábrándozott.</p>
               <p>Soror Remigia a múltkori tapasztalat óta nem nyilvánít oly tartalék nélküli
                  rokonszenvet a chartreuse-höz, ahelyett inkább arakot tölt a teához. Azt hiszi,
                  hogy az arak ébren tartja az érzőidegeket.</p>
               <p>Ma különösen beszédes.</p>
               <p>A hölgyek magyarázzák egymásnak az ütközet terét. Soror Remigia érti azt
                  legjobban.</p>
               <p>Kirakják kenyérhajdarabkákbul és cukordarabkákbul, hogy állnak szemközt a
                  seregek.</p>
               <p>A kenyérhajdarabok a magyar ezredek, a cukordarabkák az osztrák ezredek.</p>
               <p>Így minden a legkönnyebben megfoghatóvá lesz.</p>
               <p>Ha ez az egy cukordarab egy arasszal elébbre megy a kenyérhajdarabkák háta mögé,
                  ezek mind el vannak fogva. - S mi annak azt az arasznyi utat megtenni ott az
                  abroszon?</p>
               <p>Ha a Rastich-dandár jókor megkapja a parancsot, hogy flankírozza az ellenséget; ha
                  a Lichtenstein-dandár en échelon avanszírozik, ha a Colloredo-dandár ... cheval
                  veti magát az országútra, egy ember, egy ló meg nem szabadul az ellenségből:</p>
               <p>A hölgyek nagy szónoki zajjal magyarázzák ezt egymásnak. A hadi műszavak oly
                  folyékonyan mennek nekik, mint akármelyik szekond lájtinántnak.</p>
               <p>E vidám trécselés közepett kopogtatás hangzik.</p>
               <p>- Ki az? Szabad!</p>
               <p>A kis szőnyegajtón, melyen csak a benső jó barátoknak volt bejárása, benyitott
                  hozzájuk Rideghváry úr.</p>
               <p>A nemesúr arca pergamenszínű volt, szájszegleteit rejthetlen idegesség
                  galvanizálta.</p>
               <p>A két Plankenhorst-hölgy eléje szaladt, megfogták kezeit, lármásan üdvözölték,
                  arcába nevettek, az asztalhoz vonták, egy karszékbe beerőltették, s csak akkor
                  döbbentek azután meg tőle, mikor ott látták a lámpavilágnál ülni. Valami
                  múmiaformája volt.</p>
               <p>- Nos, mi hír a csatatérről? - kérdezé barátjától Plankenhorstné.</p>
               <p>Rideghváry felelni akart, s csak akkor vevé észre, hogy nyelve és torka száraz,
                  hogy hangja felakad.</p>
               <p>Egy korty vizet ivott elébb.</p>
               <p>Azután felelt:</p>
               <p>- Minden rossz. Az ütközetet elvesztettük.</p>
               <p>Ezután hosszú csendesség támadt.</p>
               <p>Csak percek múlva bír Plankenhorstné gyönge kétséget kifejezni:</p>
               <p>- Az lehetetlen!</p>
               <p>- Az való - monda Rideghváry.</p>
               <p>Most Alfonsine akarta megmutatni, hogy neki több lelkiereje van, mint a többinek,
                  s fel sem veszi a dolgot. Pedig az nála nem lelkierő volt, hanem könnyelműség.</p>
               <p>- Ah, uram! Az még nem bizonyos. Önök nem tudhatnak semmit bizonyosan. Önök
                  könnyen megrémülnek az álhírekre.</p>
               <p>Rideghváry éles, szúró tekintetét Alfonsine arcára szegzé, melyen rózsapiros
                  nevetés tagadta a rém hatását.</p>
               <p>- Bizony pedig, kisasszony - monda kemény hangon -, ez való, amit mondok. Oly
                  hírnök hozta meg a tudósítást, ki maga jelen volt ott, ahol Palvicz Ottó
                  elesett...</p>
               <p>A rózsapiros nevetés aztán egyszerre elmúlt a kisasszony arcáról.</p>
               <p>- Palvicz Ottó? - rebegé soror Remigia. Más nem mondta ki e nevet.</p>
               <p>- Igenis. Az, akit futárnak küldtek, jelen volt Palvicz Ottónak találkozásán
                  Baradlay Richárddal. Egyszerre vágtak mind a ketten egymás fejére, egyszerre estek
                  le mind a ketten a lórul.</p>
               <p>Két arc, a kétségbeeséstől elsápadtan, a rémülettől elmerevülten, fordult
                  egyszerre a beszélő felé: Alfonsine és Edit arca.</p>
               <p>Rideghváry kegyetlen lassúsággal folytatá:</p>
               <p>- Baradlay megélt, Palvicz Ottó meghalt...</p>
               <p>Edit az üdvösség enyhült mosolyával arcán roskadt vissza karszékébe, s kezeit
                  összefogta keblén, mint aki némán hálát ad valakinek. Míg Alfonsine a düh és
                  kétségbeesés torzulatával arcán ugrott fel székéről, szemeit vadul a szólóra
                  meresztve.</p>
               <p>Anyja is rémülten nézett, de nem Rideghváryra, hanem leányára. El fogja-e árulni
                  féltve őrzött titkát?</p>
               <p>A leány pedig nem bánta, ki látja, ki hallja őt e pillanatban; hanem lelkének
                  egész pokolkeservével felkiálta:</p>
               <p>- Átkozott legyen, aki őt megölte! Átkozott legyen, aki Palvicz Ottót megölte!</p>
               <p>S azzal levágta magát az asztalra, széttörve, ami törékeny eléje akadt, s
                  elkezdett zokogni dühvel, kétségbeeséssel.</p>
               <p>Plankenhorstné elájult ebben a pillanatban. Nem Palvicz Ottó halálhírére ájult el,
                  hanem azon ijedelemre, hogy Alfonsine így el tudta feledni magát.</p>
               <p>Alfonsine pedig nem törődött azzal, hogy ki látja, ki nézi, szabad folyást
                  engedett indulatának.</p>
               <p>Egy kitörő vulkán volt az, mely meghajigálja tűzzel a villámló felhőt, s
                  visszadobálja a mennyköveket az égbe!</p>
               <p>Elébb homlokával és ökleivel verte az asztalt; aztán hanyatt veté magát
                  karszékében, s engedte könnyeit végigomlani orcáján és haját ziláltan szerteszét
                  bomlani.</p>
               <p>“Átkozott az ég! A föld! Az emberek!”</p>
               <p>És vonaglott, mint egy halálra sebzett tigris.</p>
               <p>Aztán felkapott egy kést az asztalról, s nekirohant az ajtónak, őrülten
                  hebegve:</p>
               <p>- Kit ölök meg? Megölök valakit!</p>
               <p>A felkapott étszer pedig nem való volt arra, hogy akár mást, akár magát megölje
                  vele. Földhöz vágta azt: “nyomorult darab vas!” - és rátaposott.</p>
               <p>Aztán valami jutott eszébe; a falnak borult arcával, karjaival, zokogva: “Ó,
                  kedves Ottóm!” - s végigcsúszott a fal mellett odaroskadva a földre.</p>
               <p>Ott sírt egy ideig, senki sem sietett fölemelni, fölkelt önmagátul.</p>
               <p>Szemei véresek voltak a sírástól.</p>
               <p>Körültekintett.</p>
               <p>A két apáca Plankenhorstnéval volt elfoglalva, kit nem bírtak ájulásából magához
                  téríteni. Edit egy sarokba vonult, s kalapját, sálját felvéve állt ott, mint ki
                  menekülni óhajt. Csak Rideghváry állt nyugodtan, közönyösen az egész viharban,
                  kezeit zsebébe dugva.</p>
               <p>- Vigyék ágyba, aki beteg, s fektessék le! Hívják a cselédeket! - mondá Alfonsine,
                  kegyetlen részvétlenül, s azután Rideghváryhoz fordult. - Uram, e teremben, e
                  városban, az egész világon nincs több ember, aki jobban tud gyűlölni, mint félni,
                  csak ön meg én! Ön látott engem. Ön tud mindent?</p>
               <p>- Igen!</p>
               <p>- Van-e visszatorlás a világon?</p>
               <p>- Van.</p>
               <p>- Ön rátalál arra?</p>
               <p>- Ha a pokolbul hívom is elő.</p>
               <p>- Ön ért már engem?</p>
               <p>- Mind a ketten értjük egymást.</p>
               <p>- Nohát, ha lesz önnek egyszer szüksége egy szívre, amelytől öldöklő mérget kérjen
                  kölcsön, mikor már az öné elfogyott, gondoljon rám. Én önnek egy kölcsönadott
                  pokollal tartozom.</p>
               <p>- Fizetni fogunk, kisasszony, arról legyen nyugodt! Fejet fejért! Semmi sem marad
                  ingyenben. Ha a világ darabokra esik is szét, bosszút állunk. Olyan sírást
                  csinálunk Magyarországon, hogy három nemzedék nem fogja elfelejteni, és divat lesz
                  a gyászruhaviselés azon a földön tíz esztendeig! Én gyűlölöm a hazámat! Tudja ön,
                  mit tesz az: “én gyűlölöm a hazámat”! Minden fűszálát, minden csecsszopó porontyát
                  gyűlölöm! Most már tudhatja ön, ki vagyok, amint én is tudom, hogy ön kicsoda.
                  Ahol egymásra szükségünk lesz, ott majd találkozunk.</p>
               <p>Azzal vette a kalapját, s senkit sem üdvözölve eltávozott.</p>
               <p>Alfonsine pedig leült a mindenkitől elhagyott asztal mellé, s két összekulcsolt
                  kezét homloka elé téve, odakönyökölt a lámpával szembe, s elkezdett beszélni a
                  néma világossághoz, szemeit annak fényébe meresztve:</p>
               <p>- Hát meghaltál? Hát megcsaltál? Hát elhagytál örökre? Elmenjek-e utánad? Kit
                  küldjek el utánad? Mindenkit! Szeretnek ott, gyűlölnek ott még, ahova te mentél?
                  Én ott sem fogok feledni. Jaj nekem, akit elhagytál! Jaj neked, aki elmentél. Jaj
                  annak, aki elküldött! Nem fogsz tőlem alhatni a sírban, s én nem fogok tőled
                  alhatni az ágyban, s egymást fogjuk kísérteni mind a ketten. És ketten együtt
                  gyilkosodat. Van még egy átkozott hely, ami gyászosabb a sírnál: a vesztőhely. Ott
                  találkozunk mind a hárman, de ott sem békülünk ki. Ki békíti ki a leányt, aki nem
                  lehet többé asszony? Egy egész mennyország sem, tele szentekkel és angyalokkal!
                  Egy egész pokolnál több vagyok én, tele ördögökkel és elkárhozottakkal.</p>
               <p>A delnő úgy beszélt a gömbölyű lámpa üvegéhez, mintha az egy világító lélek volna,
                  mely szavait megérti. Talán sok álmatlan éjfelen át szokott ő e néma világgal
                  beszélgetni; máskor némán, most önfeledtében hangosan.</p>
               <p>Aközben a lámpa lángját mindig feljebb csavarta, hogy üveghengerén át már égő
                  veres füsttel lobogott az túl. Mégsem volt neki elég fényes. Egyszer aztán
                  szétpattant az izzó üveg, szerteszét rúgva forró cserepeit.</p>
               <p>Alfonsine felrettent.</p>
               <p>A szétpattant üveg is gyászt jelent. Valaki meghalt, akiről éppen gondolkoztak. Mi
                  ereje van a testetlen léleknek, hogy az, mikor már megszűnt egy egész emberalakot
                  fejjel az ég felé egyenesen tartani, még képes legyen egy üveget végerejével
                  szétszakítani? Babona, azt mondják a tudósok. Pedig azt már kitalálták, hogy az
                     <hi>f</hi> hang kettős keresztet rajzol egy porral hintett
                  üvegtáblára, a <hi>d</hi> hang kettős kört alakít rajta, s a kétszer
                  vonalzott <hi>c</hi> hang szétrepeszti az üvegpalackot. Hanem a
                  lélek testentúli hatalma - az babona.</p>
               <p>A két apáca visszajött Plankenhorstné szobájából. A hisztérikus görcsökbe esett
                  hölgyet lefektették, s rábízták a cselédekre.</p>
               <p>Soror Remigia - szokásból - vigasztalni iparkodott Alfonsine-t:</p>
               <p>- Forduljon ön az ég irgalmához. Az Isten meg fogja önt vigasztalni.</p>
               <p>Alfonsine egy démon vad tekintetével felelt vissza:</p>
               <p>- Én nem beszélek többet az Istennel! Én nem imádkozom többet soha.</p>
               <p>A kegyes hölgy áhítatosan tevé össze kezeit, s engesztelni akarta.</p>
               <p>- Az égre és minden szenteire! Bárónő, gondoljon rá, hogy ön keresztyén.</p>
               <p>- Én nem vagyok többé keresztyén!</p>
               <p>- Gondolja meg, hogy ön nő.</p>
               <p>- Én nem vagyok többé nő! Az vagyok, ami önök: apáca. S ha kellett a sorsnak, hogy
                  legyenek teremtések a földön, akik azért szűntek meg nők lenni, hogy
                  imádkozhassanak, legyenek hát olyanok is, akik azért vannak teremtve, hogy
                  átkozódjanak! És még rosszabbat is tesznek.</p>
               <p>Soror Remigia ijedten szedte föl a köpönyegét, hogy meneküljön e vétkes hangok
                  elől, miket meghallani botránykozás, megérteni bűnrészesség a kárhozatban.</p>
               <p>Pedig ő értette azokat.</p>
               <p>Az apáca némán inte Editnek, hogy kövesse őket.</p>
               <p>Alfonsine azonban útját állta a leánynak, s hevesen megragadá kezét.</p>
               <p>- Nem fog többé visszamenni a kolostorba. Itthon marad!</p>
               <p>A jámbor apáca nem mert ellenmondani. Ahogy tetszik! Örült, hogy társnéjával
                  együtt ép testtel elmenekülhetett e fúria gőzköréből, mely terhes volt a
                  blaszfémiától.</p>
               <p>Edit pedig remegve oldá le kalapját, s rakta le felöltönyeit magáról.</p>
               <p>Alfonsine odaállt eléje, mikor mindenki magukra hagyta.</p>
               <p>- Tudod-e, miért tartottalak itthon?</p>
               <p>- Nem tudom.</p>
               <p>- Nézz a szemembe jól! Mit látsz abban?</p>
               <p>- Sötétséget - felelt Edit.</p>
               <p>És jól mondta; a pokol örvénye nem lehet sötétebb, mint Alfonsine két szép fekete
                  szemének mélysége volt.</p>
               <p>- Hanem ez a sötétség él és mozog, és tele van alakokkal. Te is közöttük vagy.
                  Megölte az, akit te szeretsz, azt, akit én szerettem! Megölöm én azt, akit te
                  szeretsz!</p>
               <p>Mintha megmérgezett tőr lett volna összeszorított öklében, oly fenyegető
                  mozdulattal mondta e szókat:</p>
               <p>- Megölöm! Eléri őt a kezem, ha egy világ áll is közöttünk; eléri, ha egyikünk az
                  égben, másikunk a pokolban lesz is! Nem gondolkozom sem éjjel, sem nappal
                  egyébről, mint arról, hogy hogyan ölhessem meg. Akarom, hogy olyan nyomorult légy,
                  mint én. Akarom, hogy tudd meg, milyen nyomorult vagyok én. Akkor aztán
                  gondolkozzál rajta, hogy mikor fogsz engem utolérni. Az egész világon egyetlenegy
                  ember volt, akit szerettem szívvel, szenvedéllyel, bűnömmel; egyetlen ember, aki
                  csinálhatott belőlem nőt, angyalt vagy hetérát: de mindig boldogot. Azt egy
                  Baradlay megölte. Még egy másik ember volt a világon, ki, ha nem tehetett is
                  boldoggá, de tehetett volna nővé, adhatott volna nevet, megszabadíthatott volna
                  enmagamtól; azt az eljegyzés napján, a világ gúnyhahotájára elrablá tőlem egy
                  Baradlay nő. Engem azok orozva megöltek, élve eltemettek, halva meggyaláztak,
                  elkárhozva föltámasztottak, én ördögük fogok nekik lenni. Megölöm őket mind!
                  Kiirtom férfiát, asszonyát az egész családnak; és az lesz a legboldogtalanabb
                  közöttük, akit élve hagyok, hogy a többit felemlegesse! Az, amit te a szememben
                  sötétségnek láttál, az a sötétség már az én lelkem előtt meg van népesülve. Az
                  egész jövendő jár-kel és tolakodik benne. Nem vagyok őrült, ne hidd. Amit
                  megígértem, kezemben tartom. A fejeiket. Ahogy engemet megajándékoztak a kedvesem
                  fejével, úgy foglak én is tégedet megajándékozni az övével. Egész terv van erről a
                  fejemben. Olyan ép, egész terv, mint a megkristályosodott sötétség. Megölöm,
                  szerencsétlenné teszem őket. Ezért marasztottalak idehaza. Hogy minden éjjel,
                  mikor alunni mégy, minden reggel, mikor fölébredsz, ezt súghassam a füledbe:
                  “Megölöm a kedvesedet.” Hogy láthassalak olyan nyomorultnak, mint amilyen magam
                  lettem. Lettem teáltalad, lettem a tied által. Légy te énáltalam. Hogy lásd bennem
                  magadat, és essél kétségbe, mikor magadra ismersz bennem, míg megbolondulunk mind
                  a ketten, s rugdalni fogjuk lábainkkal egymás szeretőinek koponyáit, mint két
                  játéktekét. Ó, kedves Ottó!</p>
               <p>A hölgy arccal a pamlagra veté magát, és ott maradt fekve.</p>
               <p>Edit reszketve hallgatá végig e médeai dühöngést, mely tépett gyermektagokkal
                  jelöli boszorkányröptét; nem megtorolni, de fogalmával utolérni sem bírta e démoni
                  kitörést; midőn látta, hogy Alfonsine elcsöndesül és fekve marad, nesztelenül
                  elhagyta a szobát; hátravonult a nőcselédekhez; azok lefektették hajdani kis
                  szobájában ismert, egyszerű ágyába, vánkost melegítettek lábára, hogy ne fázzék, s
                  magára hagyták, hogy aludjék.</p>
               <p>És Editnek úgy tetszett, mintha a sötétségnek csakugyan alakjai volnának, amik
                  élnek és mozognak, feketék a feketében, s mintha egy, azok közül, melynek arca még
                  az éjszakán, még a poklon, még a vakságon is keresztülsötétlik, s azáltal lesz
                  láthatóvá, hideg leheletével ezt súgná fekhelye fölött:</p>
               <p>“Megölöm őket mind!”</p>
               
            </div>
            <div type="chapter">
               <head>MINDENVÁRÓ ÁDÁM</head>
               <p>Ez is históriai személy. Nem mondom meg, hol lakik. Mindenki ismeri.</p>
               <p>Egyike a kiveszőfélben levő őslényeknek, kiket az újabb kor nem reprodukál. Se nem
                  a vulkanikus, se nem a neptunikus kor szülötte; hanem inkább a bacchikus koré,
                  értve az etimológiai gyök alatt nem Bachot, az akcízák behozóját, hanem Bacchust,
                  a borok istenét.</p>
               <p>Élő megtestesülése a boldog jelmondatnak: “Extra Hungariam non est vita; si est
                  vita, non est ita”.</p>
               <p>Lakása ott van abban a faluban, ahol 1849 végén arra a kérdésre: “Járt-e itt <hi>ellenség</hi>, azt felelték. - Itt nem, de a szomszédban járt <hi>mind a három</hi>: a német is, a muszka is, a magyar is.”</p>
               <p>Az ősi lakot még a nagyapja építette Mindenváró Ádám úrnak, s azóta egy téglát nem
                  ragasztottak ahhoz. Földszinti volt; a lépcsőjárás nagy kényelmetlenség. A teteje
                  zsindellyel fedve, s a zsindelyen fölül még nádtetőzet; nem azon célból, hogy a
                  zsindely meg legyen óva, hanem avégett, hogy télen át a szőlő s némely eltett
                  gyümölcs szépen megmarad a meleg tetőzet alatt. A ház alatt a pince, hármas
                  osztállyal: külön a bornak, a zöldségnek, külön a jégveremnek. A keleti és nyugati
                  oldalon oszlopos tornácok bőrpamlagokkal, mikben válogatni lehet aszerint, ahogy a
                  szél fú. Az egész házban legnagyobb lakosztály a konyha.</p>
               <p>Ilyen konyhát a mostani takaréktűzhelyes korszakban ritka helyen találni már,
                  nagy, nyitott tűzhelyével, melyen felyül is ég tűz, alul is ég tűz; felyül főznek,
                  alul kalácsot sütnek. A pattogó hasábok közül emelkedik ki a sokhorgú <hi>vaskutya</hi>, az tartja az egyik végét a nyársnak, amire
                  felhúzva forog a piruló kan pulyka, keresztülütve a nyílforma <hi>lúdlelkével</hi>; a forgató gépet egy béresgyerek helyettesíti. A tűz körül
                  rotyogó fazikak, félig letakarva mázos cserépfedőkkel.</p>
               <p>A lángtól félrevonva egy háromszög vaslábakon, azon egy lapos cserépedény, az
                  betakarva pléhfedővel; a háromszög alja s a pléhfedő teteje megrakva parázzsal,
                  abban a cserépedényben bizonyosan a társa sül annak a rétesnek, amit ott a nagy,
                  kihúzott asztalon most nyújtanak vékonyra; két leány kétfelül egy ökölnyi tésztát
                  olyan szélesre elnyújtva, mint maga az abrosz, hogy azt egy római Messalina, mint
                  tunika vitreát, lepelnek fölvehetné; Lapponiában pedig ablakokat csinálhatnának
                  belőle. Azt pedig Magyarországon meghintik tejfellel, mandulával, mazsolaszőlővel,
                  aztán összecsavargatják, spanyol inkvizítori rafinériával lassú tűzön megpirítják,
                  s szánakoznak a barbár népeken, akik ezt nem ismerik.</p>
               <p>Más fehérnép ezalatt a tűzhely alatti kemence <hi>agyagtévőjét</hi>
                  rakja körül a kihúzott parázzsal, ott benn magasra kelt kalácsok sülnek; meg másik
                  görbe késsel gömbölyű fatálon apróz valami húst, aminek a bátyját már
                  befojtogatták káposztalevélbe, s az már kibeszéli, milyen idő van ott a fazékban,
                  nagyokat pöffenve a cserépfedő alól, míg emez meg kolbásznemű transzfigurációra
                  vár. Valami hasznavehetetlen fickó a konyhaajtóban nagy lomhán tör nagy
                  vassulyokkal nagy vasmozsárban valamit, alkalmasint borsot, mert nagyon
                  fintorgatja tőle a pofáját. Egy ványadt szobalyány rézsodrony virgáccsal kasztigál
                  egy cinmedencében hófehér tojáshabot, amiből felfújt lesz, cukros levegő. Maga a
                  főszakácsné pedig mindenütt sürög-forog, vezényli a koncertet; megöntözi zsírral a
                  piruló pulykát, mi alátett serpenyőbe csorog vissza; meghinti a rétestésztát elébb
                  a szárazzal, azután a fluidummal; belekóstol a forró ételekbe fa főzőkanállal,
                  megítéli, mi kell még beléjük, s parancsol bors- és sótartóval, paprikás döbözzel,
                  szerecsendióval; megnyittatja a kemencét, megvizsgálja a piruló kalácsokat;
                  ellenőrzi a rétest, beleszurkál a lapátvégű villával a sistergő hurkafélébe;
                  válogat a mindenféle cifra réz, bádog, fa műszerek között, gyakorlatba véve
                  fánkmetszőt, derelyesarkantyút, cifra pacalvágót, molnárostyasütőt; dolgot ád
                  tepsinek, üstnek, vaskondérnak, tanítja spékelni a szobaleányt, üldözi
                  tormareszeléshez a visszafelelgető kuktát; s bevezeti kegyesen a
                  dorongosfánk-forgatás titkaiba a hajdúnét. Közbe pedig levesbe való tésztát metél
                  roppant öreg késsel, oly finomra, mint a cérnaszál, s oly sebesen, mint a gőzgép.
                  Az ember bámulja, hogy nem vágja oda a körmét. Néha a hajdú is megjelenik, kinek
                  az a kötelessége, hogy bort hozzon; a pecsenyemártáshoz vereset, a habléhez
                  fehéret, s a sülteket művészien feltrancsírozza.</p>
               <p>Talán vendégeket várnak a háznál?</p>
               <p>Meglehet, hogy jön valaki. Tízet lehet egyre fogadni, hogy a jó asztal
                  megtiszteletlen nem marad; azonban ha nem jön is senki, nem vész kárba az, ami jó.
                  Mindenváró úr és életpárja jó étvággyal vannak megáldva. Még a tisztelendő úr is
                  bizonyos. A jó asztal szégyent sohasem vall. Így megy ez itt mindennap!</p>
               <p>Azután mért is ne menne? Az embernek az a magáé, amit megeszik. A többi mind csak
                  illúzió. “Étel, ital, álom. Boldogít e három.” Ez is régi aranymondat. A jó evés a
                  legjobb mulatság; a jó étvágy a reménynek legboldogítóbb faja, s a jóllakott
                  gyomor a legmegnyugtatóbb emléke egy bevégzett jó cselekedetnek. A megrakott
                  asztal az egyedüli látvány, mit az emberektől irigyelhetnek az angyalok, kik mint
                  tudva van, sohasem esznek. Még dicsőség is van benne. Aki jó asztalt tart, ki
                  másokat is szívesen lát, és maga is hozzálát, mindenki azt mondja róla, hogy derék
                  ember, kedves ember, affábilis, respektábilis ember.</p>
               <p>Maga és felesége gömbölyű, arcaik ragyognak; mindenki tudja, hogy boldog családi
                  életet élnek. Magukon kívül senkire sincsen gondjuk. Mikor Tallérossy Zebulon
                  sóhajtozva emlegeti, hogy hány leányát nem tudja férjhez adni, Mindenváróné
                  asszonyság gondolja magában: “De jó, hogy leányom nincsen!” Mikor Szalmás uram
                  agyarkodik a csavargó gézengúz fiára, ki megint elszökött az iskolából, Ádám úr
                  arca ragyog e gondolattól: “De jó, hogy fiam nincs!”</p>
               <p>Semmire gondjuk nincsen. Csupán a jól evésre. Ahhoz pedig itt van helyben
                  minden.</p>
               <p>Legszebb búzájuk terem, saját patakmalmuk megőrli. Maguké a regále, a mészárszék,
                  ott is az ő marhájukat vágják, a baromfit megtermi az udvar. Zöldséget, gyümölcsöt
                  ontanak a kertek; gazdag föld, még öntözni sem kell. Bort ád a szőlőhegy, finom
                  szilvapálinkát a szilvás; a savanyúvíz ott fakad a hegy tövében. A kondát
                  felneveli a bükkerdő ingyen, még vadpecsenyét is ad, csak ki kell fáradni az
                  őzért. Az senkié, mindenkié, az országé. A termés mindig több, mint amennyire
                  szükség van. Még harmadévi búza is van a magtárban, s háromévi gyapjú hever a
                  padlásokon. Mindig pénzt ér az. Pénzre pedig szükség nincsen soha. Mire kellene
                  az? Cifraságra? Az asszonyság nem szeret öltözködni, mert azt a termete meg nem
                  szíveli. Ádám úr pedig éppen nem tűrhet magán más ruhát, mint amibe már jól
                  beleviselte magát, más karszéket, mint amit már jól kiült magának. Utazni sehova
                  sem szoktak; nincs az a kényelem sehol, ami otthon. Kártyázni szokott Ádám úr a
                  tisztelendővel, de csak krétára; minek volna egymás pénzét elnyerni? Aztán mit is
                  csinálna a pénzzel? Ha megtudnák, hogy pénzt tart otthon, még kirabolnák érte; így
                  pedig jöhet Sobri, amikor akar, még az ajtót sem találja zárva; enni-inni kap,
                  amennyit tetszik; de pénzt nem talál varázspálcával sem. Kölcsön sem volna érdemes
                  a pénzt adni, mert a kamatot nem fizetné az adós; perlekedni pedig egészségtelen
                  dolog.</p>
               <p>Közügy, ország dolga, vármegyei história Ádám urat nem érdekli.</p>
               <p>“Bolondság! Ugyan minek törik olyan nagyon magukat az emberek? Azért a kis
                  hivatalért? Nem minden ember jobban megélhetne, ha otthon maradna gazdálkodni,
                  mint hogy egész életében a várost járja?”</p>
               <p>A gazdálkodása Ádám úrnak pedig abból állt, hogy megnézte a vetést, mikor zöld
                  volt, megnézte, mikor sárga volt; s meglőtte benne a fürjet, ha kapóra jött.</p>
               <p>Neki nem kellett hivatal soha; nem szerette, ha azt kívánták tőle, hogy ő
                  parancsoljon valakinek; azt pedig, hogy neki parancsoljon más, éppen nem
                  szerette.</p>
               <p>Miatta lehetett a járásnak rossz szolgabírája, ő nem pörlekedett előtte; lehetett
                  a megyének adminisztrátora vagy főispánja; ő nem ütött pártot sem ellene, sem
                  mellette; lehetett az országnak dicasterialis kormánya vagy felelős minisztériuma,
                  az az ő concoctióját semmiképpen nem zavarta.</p>
               <p>Nem szokott vitatkozni senkivel. Ha a vendégei különböző nézetek mellett az ő
                  asztalánál vitába keveredtek, azt mondta nekik: “Ne bolondozzatok, urak, úgyis
                  rövid az élet; inkább igyatok!”</p>
               <p>Újságot egyáltalában nem hordatott. Azt mondta, hogy nem lehet megérteni, oly
                  cifra stílusban írnak, s azonfelyül olyan érthetetlen dolgokrul, amikhez neki
                  semmi köze.</p>
               <p>Az új korszak vívmányait észre sem vette. Se nem vesztett, se nem nyert velük. Nem
                  voltak jobbágyai.</p>
               <p>Mikor aztán kiütött a belháború, azt mondta rá: “Bolondság! Minek öljük egymást?
                  Úgyis kevesen vagyunk.”</p>
               <p>Hogy valamiképp érdekelve lehessen ebben a háborúban, azt nem találta sehogy
                  indikálva. Faluja be volt ékelve egy völgybe, melyhez félnapi járással lehetett
                  jutni igen rossz utakon vagy pedig két hegyháton keresztül, elátkozott hegyi
                  ösvényeken. Ő nem eshetik útjába semmi hadviselő félnek. Helyébe pedig ugyan nem
                  fog menni egyiknek sem; miatta ugyan dobolhatnak, trombitálhatnak körös-körül az
                  egész országban. Ő nem hall abból semmit. Hogy mi lesz a végkimenetele a tusának,
                  azzal sem gondol. Majd kibékülnek, akik összevesztek, elébb-utóbb; ha pedig ki nem
                  békülnek, ők lássák, hogy mire mennek vele. Az ember a délutáni álmát csak nem
                  ronthatja el azért, hogy efölött szomorkodjék!</p>
               <p>Egy zord téli napon, amikor már csakugyan nem várna vendéget az ember, egy
                  viaszkosvászon fedelű szekér hajtat be Mindenváró úr nyitott kapuján, s annak
                  egyik leffentyűje alól, háttal kifelé mászva, előbújik Tallérossy Zebulon
                  barátunk.</p>
               <p>A háznál régi jó ismerős; úr és asszonyság szívesen látja az érkezőt. Ez aztán a
                  kedves vendég, aki ilyenkor jő! A háziasszony alig leli helyét. Zebulon komája.
                  Valamennyi leányának mind ő a keresztanyja.</p>
               <p>- Hozta isten, kedves komámuram! Ugyan minek köszönhetjük ezt a mostani
                  szerencsét?</p>
               <p>- Hát csak elgyüttem meglátogatni kedves komámasszonyt, ha ki nem veri engem
                  innen.</p>
               <p>Az asszonyság meg akart felelni a nagy mondásra:</p>
               <p>- Akkor itt nyaral, komámuram.</p>
               <p>- No, hát itt nyaralok, komámasszony.</p>
               <p>- De hátha szaván fogom?</p>
               <p>- No, hát fogja szavamon.</p>
               <p>- Kezet rá!</p>
               <p>- Itt a kezem.</p>
               <p>- Eb, aki meg nem állja.</p>
               <p>- Nocsak, ha kergeti, se megyek el innen az idén. Amit mondtam, megmondtam.</p>
               <p>- No, asszony, elég volt a tréfábul! - szólt bele Ádám úr. Most pedig láss komoly
                  dolog után. Komám útról jön, megfázott; hol a szilvórium? Aztán láss hozzá, hogy
                  jókor legyen az ebéd.</p>
               <p>Az asszonyság sietett rendeleteket adni a cselédségnek; alig húzta ki a szobábul a
                  lábát, midőn Zebulon mosolygó arca egyszerre torzonborz komolyságra vált; félve
                  tekintett körül, azután megfogta Ádám úr gallérját, mintha attul félne, hogy az
                  esik el ijedtében, suttogva monda neki:</p>
               <p>- Jaj, bár tréfa volna, kedves baratocskam; de nem akartam beszélni coram femina,
                  én csakugyan itt maradok, amíg csak maradhatok.</p>
               <p>Ádám úr csak mégsem ijedt meg Zebulon titokteljes arckifejezésétől.</p>
               <p>- Vigem van! Meg vagyok lűve! - magyarázá Zebulon tovább a dolgot. - Odavan
                  nekem.</p>
               <p>- De hát mi bajod, öreg?</p>
               <p>Zebulon szája elé tette a kezét.</p>
               <p>- Üldözi engemet nímet...</p>
               <p>- Csak az a baj? Csigavér! Azt hittem, megégtél. Hát mért üldöz?</p>
               <p>- Hja, baratocskam, nagy dolgot cselekedtem. Én vezettem hadsereget kassai
                  ütközetben. No, nem elölrül vezettem, csak hátulról vezettem. Mégis majd meglűtek.
                  Egy éjjel mindig lűtek utánam. Soha iletemben nem hittem, hogy olyan vadászaton
                  legyek, ahol én leszek nyúl. Elfogták tülem bundát, elfogták szekeret: nem
                  megmenekültem egyebet magammal, mint éjjeli papucsot. Még csak lilekzetet venni
                  sem nem megálltam hazáig. Gondoltam, no marmost ithon vagyok. Szipen otthon! Amint
                  belipek udvarra, szalad elejbem Karika leanyom, és kitaszigal szilvasba: “Az
                  istenirt, apuska, hol jársz itt? Ipen most vannak itten svalizsirek, keresik
                  tigedet; ha megfogják, megölik, megvasalják. Szalagy innen!” Utcu neki! Nekem se
                  kelete töb! Vesd el magad. Kaptam nyakamba tarisznyát; ugrotam keresztül saját
                  tulajdon kerítísemen. Szaladtam erdőbe, elbujtam miszígető kemencibe; ot
                  meglapultam, míg Karika utanom küldi szekeret; ot kipemet bemazoltam elíb mésszel
                  fehírre, aztán korommal feketire, hogy ram ne ismerjenek. Harom nap ki nem tutam
                  szakalombul mosnyi fehíret, feketit; olyan voltam, mint ördög.</p>
               <p>Ádám úr az oldalait fogta a tenyereivel, úgy kacagott e szomorú történeten.</p>
               <p>Mikor az asszonyság az ószilvóriummal s a friss, puha kaláccsal visszajött, azt
                  hitte, hogy valami jó adomákat mond Zebulon koma, azon nevetnek.</p>
               <p>- Mi az a jó? Nekem is adjanak belőle!</p>
               <p>- Ej, nem asszonynak való ezt hallani! - utasítá el Ádám úr. - Pajkos dolgokat
                  beszél Zebulon koma.</p>
               <p>- Ej, mindig is olyan dolgokat beszéltek ti férfiak egymás között, mikor magatokra
                  maradtok - pirongatá őket a szemérmes úrhölgy.</p>
               <p>Sietett aztán őket magukra hagyni, nehogy valami csintalanság az ő füleit is
                  megüsse.</p>
               <p>- De szomoru dolog ez, kedves baratocskam - folytatá Zebulon -; hallgasd tovab
                  csak!</p>
               <p>- Elébb igyunk egyet ebből a jó szilvóriumból. Ez jó búfelejtető. Nincs ennél jobb
                  orvosság a világon.</p>
               <p>Zebulonnak nem kellett nagy biztatás; hanem azért tudta ő a kaláccsal teletömött
                  száján keresztül is folytatni a szomorú történetet.</p>
               <p>- Elfutottam mig azon ijcaka szekiren ismerös baratomhoz szomszid faluba. Ot alig
                  megpihentem, ram talalta cserepár. Baratom hirtelen elbujtata engemet pincébe. Ot
                  voltam két nap, két icaka befenekelve huszonnigy akos hordóba. Csak úgy adogatak
                  be nekem itelt, italt spundlochon, míg cserepár nem mente odáb.</p>
               <p>S még azt pretendálta Zebulon, hogy Ádám komája hanyatt ne vesse magát kacagtában
                  a pamlagon, mikor ezt nagy keservesen előadja.</p>
               <p>- De nem nevetni való ez, kedves baratocskam, csak meggondold: kétszer huszonnigy
                  oraig ülnyi hordoba is rettegnyi: jaj, ha csapra ütnek!</p>
               <p>Ennek a körülménynek meggondolása még kevésbé volt képes Ádám úr kedélyét a
                  tárgyhoz mért komolyságra hangolni.</p>
               <p>- Gyere, öreg, gyújtsunk rá! Így majd sokkal könnyebben megy a diskurzus. Fáin jó
                  verpeléti van a döbözben.</p>
               <p>S azzal bedugta a saját száját és a vendégeét is egy finom meggyfa pipaszár
                  lúdtoll szopókájával, melynek másik vége selmeci dohányégető cserépkatlanba
                  szolgált: vulgo pipa.</p>
               <p>Zebulon úr foga közé vette a klarinétot, melyből hang helyett füstöt eregetnek,
                  meggyújtotta a gyertyánál a fidibuszt, mit az ott heverő Calepinusbul hasított ki
                  recenter, s aztán az égő fidibuszt a pipa szárán szétverve, nagy füstgomolyt fújt
                  a fellegekbe, s felhúzott fél szemöldökével utánapillantva, nagy keservesen
                  folytatá:</p>
               <p>- Hordóba laknyi még csak hagyján. A csak tréfa. Diogenes izs megtette aztat. De
                  mi következte aztan. Baratom, ki elbujtatot nekem, mikor elmentek tüle cserepárok,
                  aszondot: baratom Zebulon, te it nem maradhatod magadat; magamra izs hozod
                  szerencsitlensiget; neked kel magadat kiadnyi inkognito, hogy rad ne talalyanak.
                  Magam izs job szeretem aztat. Inkab inkognito szabadon, mind hordoba pleno titulo.
                  Hat akor felöltöztete engemet napszamos ruhába, is elvite hatmérföldnyire
                  palinkafőző arendashoz, ahun beszegödtete engem napszamosnak. No mar it csak jo
                  lesz; mert senki se nem ismerheti ram. Jol van. Is én ot hordtam regel nigy oratul
                  este hét oraig moslikos rocskát, is etetem göbölyöket, is targoncaztam malatat, is
                  jartam nyakig disznosagban, mint valami diszno, hogy utolyara magam izs azt hitem,
                  hogy vagyok diszno.</p>
               <p>Ádám úr összeharapdálta pipája szopókáját kínjában; nagyon nevethetnéke volt, de
                  félt, hogy Zebulon megharagszik; hát inkább elfordította a fejét.</p>
               <p>- De mar ki nem altam tovab napszamos iletet. Eszembe jutota, hogy elgyüvök ide
                  tehozad. De hogyan? Mikor mesze van. Mindenüt katona, mindenüt nímet! Hat ecer
                  odavetödi magat derik becsületes zsido kocsmaros egy lovas szekeren; vele van öreg
                  zsidó aszony felesig, kicsi gyerekel. Szegin zsido. Tizenkilencedik leanyat
                  szoptatot felesig. Anak felfedeztem qui pro quot. Igirtem neki mindent; azonfelyül
                  öt forintot, ha nimeten keresztülszökteti engem tehozzádig. Aszonta, bizam csak
                  rá. Masnap felpakolta szekerire, is elszökte velem moslikgyarbul. Aszonta, ne
                  filyek semmit. De migizs csak filtem. Utolyara zsido aszony megszanta nekem. Ram
                  ata ruhajat, felöltöztete zsido aszonynak, szipen; is mikor gyüte rank szemközt
                  svalizsér, cserepar, odaata kis zsido gyereket ölembe, hogy szoptasam keblemen;
                  hogy meglegyen illuzio. Így kijacotam nimetet.</p>
               <p>De már nem volt semmi földi hatalom, mely Ádám úr száját meg tudta volna őrizni,
                  hogy a pipa ki ne hulljon belőle, s behemóti kacagásra ne nyíljanak szét torkának
                  minden apertúrái.</p>
               <p>- Jaj de nagy bolond vagy te, Zebulon! Mintha látnálak, hogy szorongattad <hi>anyai</hi> kebledhez azt a kis zsidó gyereket! Úhhahaha! Ne
                  beszélj már több szomorú történetet, mert kidűl az oldalam a röhögéstül.</p>
               <p>Utóbb még magára Zebulonra is elragadt házigazdájának derültsége.</p>
               <p>- No de most már jó helyen vagy, koma! - vigasztalá őt Ádám úr. - Itt ellehetsz az
                  ítéletnapig; itt tudom, hogy nem keres senki; mert ez a falu, ahol én lakom, még a
                  mappára sincs feltéve.</p>
               <p>- Igazán? - kapott ezen a szón Zebulon.</p>
               <p>- Uccse mondom. Csak azért vettem egyszer mappát, hogy megbizonyodjam felőle, hogy
                  az én falumat még a mappacsináló sem ismerte.</p>
               <p>Mindjárt elő is kereste Ádám úr valahonnan a máglyára ítélt könyvek közül, mik
                  lassú fidibuszhalállal enyésznek el csendesen, azt a sok rétbe hajtogatott
                  térképet, melyet kiterítvén az asztalra, nagy kereséssel rátalált benne a megye
                  székvárosára.</p>
               <p>- No látod; itt a város, itt a szomszéd falu, itt a másik falu, itt a harmadik
                  falu; ez a két szőrös hernyóforma, ez a két hegy; ez a kis kukacforma, ez a patak;
                  hanem a falu ki van felejtve belőle. Mink nem vagyunk sehol.</p>
               <p>Ádám úr nagy önérzettel csapott a térképre. Nagyszerű öntudat oly faluban
                  lakhatni, aminek a létezéséről a térkép nem ád tanúságot.</p>
               <p>- Jaj, bárcsak a nimetnek is ilyen mappája volna! - sóhajta Zebulon.</p>
               <p>- Ilyen van! - biztosítá őt Ádám úr némi indignációval afölött, hogy Zebulon elég
                  együgyű azt képzelni, hogy egyik mappa nem olyan, mint a másik.</p>
               <p>Miután már Zebulon rajta feküdt a mappán, elkezdé róla magyarázgatni
                  komájának:</p>
               <p>- No nizzed. Itt voltam táborban. Innen felszaladtam ide. Onnan leszaladtam amoda.
                  Nagyot kanyarodtam erre. Itteneg vargabötűt csinyaltam fölfele. Úgy kerültem fel
                  idaig.</p>
               <p>Furcsa cikcakk utazás volt biz az.</p>
               <p>Ádám úr mégis kíváncsi volt egyre-másra.</p>
               <p>- Hát aztán egészen széjjelverték a magyar sereget?</p>
               <p>- Nem szilyel; de szerteszilyel. Akinek lova volt, az elfuthatott. De aki gyalog
                  maradt, azt utolirtek. Olyan ágyukkal lűtte Schlik, hogy engem csak hangja ütötte
                  hátba ágyunak, s elöl az órám üvegje eltörte ütistül. De nem tréfa az, kirlek!</p>
               <p>- De hátha még másutt is van magyar sereg, amelyik megint felülkerekedik? - szólt
                  Ádám úr, új pipára töltve.</p>
               <p>- Deiszen ha van is, elment annak kedve hadakozástul. Veheti példát magának mi
                  cladesünkből. Arul neked, kedves baratom, nincsen fogalma: micsoda erővel gyünnek
                  ellenünk! Minden nímetnek kétakora lova van, mint minekünk; minden katonanak az
                  eleje vas, a hatuja vas, a közepe nímet. Az agyujának a hangja harom olyan
                  messzire elmegy, mint maga a golyobis. Aztán mennyien vannak? Sokan! Nekem egisz
                  iletemre elig lenne az a pinz, amit csak egy nap verpflegskommissär katonaknak
                  elfelejt kifizetni. Osztán milyen generalisaik vannak! Aki minket megverte, csak
                  fél szemivel nézi, másikat beköti. Hát még ha olyat küldenek ránk, aki mind a két
                  szemit kinyitja! Aj, vigünk van nekünk örökre. Jojcakat! Servus. Agyiő.</p>
               <p>Ádám úr vállat vont.</p>
               <p>- Hát biz arról ki tehet? Majd csak elmúlik ez is.</p>
               <p>- Elmúlik, elmúlik. De hát én hová múlok?</p>
               <p>- Mondtam már. Itt maradsz nálam az ítéletnapig.</p>
               <p>- Igen izs! A haditörvinszéki itéletnapig.</p>
               <p>Ádám úr mosolyra csucsorított ajkkal szítta meg a pipaszopókáját.</p>
               <p>- Bakatella dolog. Hiszen nem tettél te semmit.</p>
               <p>- Az igaz, de ott voltam mindenütt.</p>
               <p>- Eltagadod. Én adok neked bizonyítványt, hogy itt voltál nálam az egész idő
                  alatt; betegen feküdtél.</p>
               <p>- Nem ir semmit! Ott van kinevezis Közlönybe! Ott van számadás kezükbe. Látnak
                  belüle, hogy én voltam totumfac! S úgy elitilnek, joban se kel.</p>
               <p>- Megapelláljuk!</p>
               <p>- Van is hova pokolba! Nincs ott septemviralis tábla.</p>
               <p>- Már mindhiába. Azért előre csak fel nem akasztjuk magunkat.</p>
               <p>- Hiszen én nem teszem azt meg magamnak; de attul filek, hogy más teszi azt meg
                  nekem. Az most hamar megy, barátom!</p>
               <p>Már erre nem tudott neki Ádám úr más vigasztalást mondani, mint azt, hogy “oda is
                  ember kell”.</p>
               <p>- De én szeretnim nem lenni olyan ember, aki oda kell! - Azután nagy siránk hangon
                  folytatá: - Hiszen ha úgy meg lehetne alkudni nimettel, hogy mennyit vállalok el
                  büntetisbe; nem mondom, hogy úgy két-három esztendőcskét könnyü vasba, vagy akár
                  anélkül, el nem fogadnám magamnak. Kivált, ha botot nem kell kapni.</p>
               <p>Szegény Zebulon úgy meg volt szontyolodva, hogy mint azilumra gondolt a Neugebäud
                  udvarára, ahol olyan jóleshetik a biztos ellátás alatt levő raboknak a vizes
                  lajtot a kúthoz vontatni, s nem rettegni többé az üldöztetéstől.</p>
               <p>Odavolt a rettegéstől egészen, s nagy reszketőt sóhajtott, arra kérvén komája
                  urát, engedje meg neki, hadd szegezze fel a pipázószoba ajtajára azt a mappát,
                  hogy onnan tanulmányozhassa folyton-folyvást, merre lehet megszökni, ha szökni
                  kell.</p>
               <p>Ádám úr adott neki szeget meg kalapácsot; hát szegezze ki a mappát az ajtóra.</p>
               <p>Zebulon alig ütötte bele az első szeget az ajtóba, amint azon tapasztalatra jött,
                  hogy már ő akárkit indul el megütni, az őtet mind visszaüti, még az ajtó is.
                  Valaki nyitotta azt kívülről, s jó, hogy be nem törte az orrát Zebulonnak.</p>
               <p>Hanem az ijedség csak azután következett, mikor meglátta azt a valakit, aki az
                  ajtón belép.</p>
               <p>Szalmás uram volt az.</p>
               <p>Mindenváró Ádám nem tartotta szükségesnek komáját eleve értesíteni afelől, hogy
                  még egy vendég van a háznál. Az is régi ismerős. Az is menekült. Az is a nyakát
                  félti. Csakhogy Szalmás uram a hegyek másik oldaláról jön, ahol a magyar seregek
                  táboroznak. Őtet azok kergették meg mint az ellenfél megbízottját. És Szalmás
                  éppen oly rémülettel magyarázta el egy nappal elébb Ádám úrnak, hogy milyen vége
                  van mindennek. A lázadók seregei úgy teremnek, mint a gomba; az ő fejének nincs
                  már hol maradása. Ahol megkapják, mindjárt főbe lövik; pedig ő egy légynek sem
                  vétett.</p>
               <p>S most ez a két menekült férfiú egyszerre egy orrnyi távolságra állt egymással
                  szemközt. Mind a kettő azt hitte, hogy a másik azért jött ide, hogy őtet itt
                  elfogja.</p>
               <p>A legutolsó találkozásuk óta úgy ismerték egymást, mint akik választottak sorsuk
                  dolgában. Egyik a jobbat, másik a balt. Ők ellenségek lettek.</p>
               <p>Tallérossy Zebulon világosan azt hitte, hogy az az ütés, melyet arcának
                  promontóriumára kapott az ajtótul, szándékos orgyilkos merénylet volt Szalmás
                  részéről; míg Szalmás ijedt arculata azon balítéletet fejezte ki, hogy ez a
                  Zebulon most azzal a kalapáccsal azért állt az ajtó mögé, hogy őt jól fejbe
                  üsse.</p>
               <p>Ádám úr pedig semmit sem akart észrevenni e kettős ijedelemből. Nagy vendéglátó
                  barátsággal invitálta Szalmást a pálinkához.</p>
               <p>- No, öcsém, Szalmás! Tartson velünk! Egy kis jó papramorgót ebben a csúnya
                  időben.</p>
               <p>Szalmás az asztal felé oldalgott; de addig csak nem mert a likőrrel töltött
                  kupicához nyúlni, míg azt nem látta, hogy Zebulon leteszi kezéből a kalapácsot.
                  Hanem azért mégis, amint a szilvalét kihörpölte, a szeme a pohár karimáján
                  keresztül folyvást a Zebulon mozdulatait leste nagy gyanakodva.</p>
               <p>Zebulon nem szegezte már a mappát az ajtóra; inkább odaterítette megint az
                  asztalra. Szalmás láttára valami csodás átalakulás történt vele. Féltében vitéz
                  lett.</p>
               <p>Mintha legkisebbet sem törődnék egy új ismerős megjelenésével, ott vette fel a
                  diskurzus fonalát, ahol elhagyta. Csakhogy most a csúnya lamentálás helyett
                  elkezdett még csúnyábbul blaguírozni. Hencegett, mint egy hazaszabadult
                  obsitos.</p>
               <p>- Hja, bizon, kedves barátom, ahogy mondtam; most már fordult a kocka; kik voltunk
                  alul, vagyunk felyül. Hortobágyon áll kétszázharminchatezer- kilencszáz emberünk;
                  harmincháromezer lovas, nyolcszázötven ágyúval; mikor az kigyün, csak úgy fog
                  Windischgraetzet lesöpörni mappárul. Volt, nincs.</p>
               <p>Szalmás leült az ablakzsámolyra, s ott oly kicsinyre húzta magát össze, amilyenné
                  csak lehetett. Dehogy szólt volna valamit.</p>
               <p>Zebulont elragadta az első siker.</p>
               <p>- Huszonhatezer fogoly van már ellensigtül mieink keziben; közötte háromszáz
                  stabalis tiszt, közötte tizennyolc generális. Megmondta magyar fővezér, ha egynek
                  miközülünk, olyan úrnak, mint én, ellensig csak egy haja szálát meggörbíti, azért
                  kétszeresen fog revansot csinálni.</p>
               <p>Ezt Ádám úr világosan akarta detaillíroztatni.</p>
               <p>- Már hogyan, Zebulon? Minden hajad száláért két fogoly generalisnak húzhatja ki
                  egy haja szálát, vagy egy generálisnak kettőt?</p>
               <p>- Az úgy van - folytatá Zebulon, folyvást vad szemeket vetve a félreült Szalmásra.
                  - Az én fejem asszekurálva van duplán. Ki ahhoz merne nyúlni, hetedíziglen minden
                  famíliája ló farkára köttetik.</p>
               <p>- Akkor nem szeretnék borbélyod lenni - monda Ádám úr.</p>
               <p>De Szalmás uram nem szólt semmit. Az meg volt némulva.</p>
               <p>Zebulont pedig éppen az ejté kétségbe, hogy mért nem szólal meg ez az ember. Ez
                  valami rosszban töri a fejét!</p>
               <p>Csak azért mondott olyan nagyokat, hogy majd arra csak tesz valami ellenvetést;
                  nem az; ellenmondás nélkül fogadta Zebulon adatait.</p>
               <p>Egyenesen hozzá beszélni nem akart Zebulon. Ez annyit tett volna, hogy “prodit
                  metum”. Neki mutatnia sem szabad azt, hogy ez az ember őrá nézve valaki. Obskurus
                  fickó! Egy falusi nótárius, korteskolompos. Hát aztán? Ha itt van, itt van. Ha
                  köszön, szervusz neki.</p>
               <p>Pedig úgy félt tőle, mint a sárkánytól.</p>
               <p>E félelem hadvezetővé tette; odabökdösött az ujjával a kiterített mappára, s
                  magyarázta rajta a pontokat.</p>
               <p>- Itt állunk hatvanezren, itt állunk hetvenezren. Erre masírozik a <hi>gros</hi>, itten van a <hi>pivot</hi>. Innen <hi>debouchiroz</hi> az avantgarda, itt koncentráltatik a <hi>reserva</hi>. Itt találkozik valamennyi! Aki közbeszorul, az
                  természetesen el van fogva.</p>
               <p>Nem nézett utána senki. Jártathatta az ujjait Zebulon a térképén tetszése szerint,
                  amerre akarta.</p>
               <p>Az ebédre hívó szózat félbeszakítá stratégiai magyarázatait.</p>
               <p>Hanem az úri asztalnál az a fátuma esett, hogy Szalmás éppen átellenébe jutott, s
                  neki folytonosan orra előtt kellett azt az embert látni, akiről azt hiszi, hogy az
                  ide azért jött, hogy őtet megfogja.</p>
               <p>Zebulon nagyszerű volt az ebéd fölött.</p>
               <p>Feladatul tűzte ki magának szomszédasszonyát, a házi úrnőt alaposan
                  felvilágosítani a mostani hadjárat mibenléte felől.</p>
               <p>- Amint már a komámnak is mondtam, én most éppen csak azért járok ezen a tájon,
                  mert tízezer lovat kell vennem a hadsereg számára.</p>
               <p>Az úrhölgy jó publikum volt, mindent elhitt.</p>
               <p>- Az mind huszár alá kell?</p>
               <p>- És ulánus alá. Hatezer lengyel gyütt át hozzánk; lengyel mind lovas; de lovat
                  nem hozhatott magával, mert azt hegyen nem lehet keresztülhozni.</p>
               <p>- Hát akkor sok pénze van komámnak.</p>
               <p>No, ez veszedelmes állítás. Itt az erdő közepén! Ezt meg kell cáfolni.</p>
               <p>- Pénzt nem hordom magammal. Az nem szokás. Minden pénz itt van zsebemben: egy
                  plajbász. Ezzel a plajbásszal én utalványozhatom egymillió forintot. Arra nekem
                  hatalmam van. Kasszánál kifizetik. Akinek én egy írást adom nevemmel, elmehet
                  Konstantinápolyig.</p>
               <p>Még nem is hazudott vele.</p>
               <p>Hanem Szalmás lezárt nyelvét még ez a szó sem volt képes megoldani. Még evés
                  közben is minden falat bekapása után bezárta a száját, úgy mammogott, nehogy
                  Zebulon a szájába lásson.</p>
               <p>- Akkor hát komám rettenetes nagy ember most - csodálkozék a háziasszony.</p>
               <p>- Ohó! De micsoda ember vagyok én most! Ahol vagyok, ott minden embernek
                  parancsolok. A főispánok nekem csak hajdúk, a miniszterek csak “te pajtás”! Ahova
                  bemegyek, meghuznak harangot, is fehírbe öltöztetett kisasszonyok szórják elejbem
                  koszorukat, is tartanak üdvözlő beszideket.</p>
               <p>Semmi sem tanúsítja Mindenváró Ádám úrnak úgy egyfelől végtelen jószívű
                  vendégszeretetét, valamint másfelől felyülmúlhatlan indolenciáját, mint annak a
                  meggondolása, hogy ő mindezen bramarbasok alatt megállhatta, hogy meg ne kérdezze
                  Zebulontul: “Hát a befenekelt hordóban kit etettek az akonán keresztül? S hát a
                  kis zsidó gyerek mit beszélt az úton?”</p>
               <p>Ádám úr evett, és hallgatta Zebulont egy elmosolyodás nélkül.</p>
               <p>A háziasszonyságot talán pikírozta az, hogy Zebulon egyszerre ilyen nagy úr lett,
                  s még ővele azt a tréfát űzi, hogy itt akar maradni a nyárig. Ilyen nagy ember,
                  akire minden órában szüksége van az országnak. Azért is tette tán azt az
                  észrevételt, hogy “de hátha legyőzik a hadsereget, s aztán akkor egyszerre vége
                  lesz a nagy uraságnak”.</p>
               <p>- Legyőzik? - szólt Zebulon, széttekingetve a levegőben, s ott keresve azt a
                  vakmerőt, aki ezt tenni merné. - De ki győzne le? Is ha legyőzne valaki, itt van
                  török, mingyárt segitsigünkre gyün százhatvanezer emberrel; ott van anglus egisz
                  hadiflottával Duna-torkolatnál; onnan felgyün lapos hajókkal, kikbül hajigálja
                  bombát. Ha az nem elig, ott talian; ha az sem elig, megindul Ledru Rollin
                  Franciaországból háromszázezer emberrel, is mindent letipor. Mind az egész világ a
                  mi ríszünkön van. A muszka? Meg se meri moccani magát barlangjában. Örül neki, ha
                  nem bántunk őtet.</p>
               <p>Ebéd vége felé már az egész európai koalíciót összeállította Zebulon.</p>
               <p>Szalmás még arra is néma maradt.</p>
               <p>Pedig azt is megmagyarázta Zebulon, hogy akkor aztán mi lesz a világból. A hű
                  hazafiak hogy kapnak kitüntetéseket, magas rangot; az olyan árulók, incselkedők
                  pedig, kik az ellenséggel cimboráztak, kik áskálódtak, leskelődtek, árulkodtak
                  (mindez éles oldalpillantásokkal Szalmásra), azok majd megkapják érdemlett
                  jutalmukat, ami rájok nézve nem lesz örvendetes.</p>
               <p>Szalmás csak mindig hallgatott. Mindenváró Ádám pedig nem szólt.</p>
               <p>A hallgatás és a nem szólás két különböző dolog.</p>
               <p>A hallgatás malícia, a nem szólás bonhomia.</p>
               <p>Hogy csak egy példát hozzak fel rá; tessék összehasonlítani egy minisztert, aki
                  hallgat, mikor interpellálják, és egy képviselőt, aki nem beszél, mikor rá kerül a
                  szólás sorja.</p>
               <p>Szalmás hallgatása jelenthette azt, hogy “kerülj csak a kezemre!”; míg Mindenváró
                  nem szólásának az volt az értelme, hogy nem kell mindent minden embernek az orrára
                  kötni.</p>
               <p>Délután a pipatóriumban s estve a vacsoránál még mindig folytatta Zebulon a
                  gasconade-okat, anélkül hogy ellenlábasát beleszólásra bírta volna ingerelni.</p>
               <p>Ádám urat mulattatta ez nagyon.</p>
               <p>Jól megvacsorálván aztán álomnak bocsáták egymást; Zebulon még a szobából kimenet
                  is fenyegetőzött; úgy látszik, kissé kapatos volt; a hajdú vezette szobájáig, s
                  segített lehúzni a csizmáit, miket azonban Zebulon nem engedett neki kivinni
                  suvikszolás végett; csak hagyja ottan. A hajdú aztán lefekteté, betakarva a jó
                  meleg dunnával, melynek láttára az egyszeri angol traveller, ki először élvezé a
                  magyar vendégszeretetet, azt mondá a lefektető inasnak: “Ugyan kérem, küldje hamar
                  azt a másik gentlemant is, aki rajtam fog aludni, mert alhatnám!” Azt hitte a
                  dunnáról, amivel betakarták, hogy az madrác, amire még egy másik úr fog feküdni, s
                  hogy nálunk úgy alusznak rétegbe rakva; aki legalul esik, azé a belle étage.</p>
               <p>Reggel aztán kiderült, hogy miért nem engedte Zebulon a csizmáját éjszakára
                  kivitetni.</p>
               <p>A reggeli már régen készen volt, az asszonyság évelődött, hogy mégsem keltek fel a
                  vendégek; de soká alusznak; a tejszín mind megrökönyödik; Ádám úr is morgolódott,
                  s türelmetlenségében három szelet sonkának járt végére; utoljára beküldték a
                  hajdút a vendég urak szobájába, hogy keltse fel őket, és mondja meg nekik, hogy
                  már készen várja a reggeli.</p>
               <p>A hajdú nagy meredt pofával jött vissza.</p>
               <p>- Nincsenek azok a vendég urak sehol.</p>
               <p>- Nincsenek sehol?</p>
               <p>- Nincsenek azok. Még csak le sincs fekve az ágyuk.</p>
               <p>De már ezt a csudát Ádám úrnak magának is helyszínelni kellett. Odament. A két
                  vendégszoba egy folyosóval elválasztva, egymással átellenbe nyílt. Először is
                  Zebulon szobájába ment be.</p>
               <p>- Ahun van ni! Az ablak is nyitva - tevé észrevételét a hajdú.</p>
               <p>Biz az tárva volt.</p>
               <p>Az asztalon pedig volt egy levél plajbásszal írva. Azt Zebulon írta Ádám
                  úrhoz.</p>
               <p>Ádám úr ezt olvasá belőle:</p>
               <p>
                  <hi>Kedves baratom. Én itt egy éjjel sem maradok tovább. Ez a
                     gyilkos Szalmás engem el akarja fogni; ki akarja fejemet szolgáltatni. Ismerek
                     őtet! Veszem nyakamba erdőt. Isten megálgya tigedet, felesigedet. Én tartozok
                     hazanak iletemel; szaladok.</hi>
               </p>
               <p>A biz elugrott.</p>
               <p>Onnan az átelleni szobába nézett be Ádám úr. Ott is nyitva volt az ablak. Az
                  asztalra volt valami írva krétával; hanem ismét le lett törülve, mintha megbánta
                  volna a nyilatkozó, hogy írást hagyott maga után.</p>
               <p>Semmi kétség, hogy Szalmás meg Zebulontól féltében menekült az ablakon át.</p>
               <p>Ádám úr egyet csóvált a fején.</p>
               <p>- Ezek biz elszöktették egymást. Pedig olyan jól mulattunk. No, majd jön
                  más...</p>
               
            </div>
            <div type="chapter">
               <head>SORSÁT SENKI SEM KERÜLHETI EL</head>
               <p>És ezzel be volt fejezve Ádám úr előtt ez a történet. Ő ugyan nem indult el a
                  menekülteket nyomozni erdőn-bokron keresztül. Különben is ezóta hetedhét országon
                  túl lehetnek.</p>
               <p>De mi legyünk irgalmasabbak Zebulon iránt, s nézzünk utána, hol szalad.</p>
               <p>Éjnek éjszakáján, sötétben, hidegben az erdőnek vette útját, követve egy
                  barátságos hegyi patak útmutató folyását. Azt tudta régibb itt jártából, hogy ahol
                  az a patak ered, ott van egy odvas fa, abban van egy szentkép, az némi részletes
                  hitelben áll a környék előtt; annálfogva ahhoz ismét egy gyalogút vezet a hegyek
                  túlsó oldaláról, azt a gyalogutat könnyű lesz megtalálni.</p>
               <p>Nagy bátorság volt Zebulontul éjjel, sötétben, egyedül, fegyver, pálca nélkül
                  megindulni sétálni egy olyan rengeteg erdőben, amely arról híres, hogy minden
                  esztendőben levágják benne Ádám úrnak egypár csikaját a farkasok.</p>
               <p>De a félelem bátorrá tette. A nagyobb rémület a kisebbet elöli, mint ahogy a
                  varrótűvel megszúrt ujj fájdalma elenyészik, ha forró vízbe dugják.</p>
               <p>Szerencsésen rátalált a forrásra, nagyot ivott belőle a kalapja karimájából;
                  megtalálta a szentképpel felékesített odvas fát is, arról ráakadt a hozzá vezető
                  ösvényre, s aztán dicsérte magát, hogy mégiscsak okos ember ő, milyen szépen el
                  tudta intézni a menekülést oly világos veszedelemből.</p>
               <p>A hold világított az útjára valami keveset, különben sokszor nekiment volna a
                  fának.</p>
               <p>Hajnal felé úgy kezdte tapasztalni, hogy nagyon meredekre visz fel az út, jó lenne
                  botot vágni, amire támaszkodjék. Kiválasztott egy sugár mogyoróhajtást, s azt
                  tollkésével lenyiszálta valahogy. Annak a segélyével aztán könnyebben mászott fel
                  a hegytetőre.</p>
               <p>Lefelé már szelídebb munka a ballagás. Itt már vállára vetette a botot, s a bot
                  végére akasztotta az útitáskát.</p>
               <p>Azután csak egy kicsit meg is virradt, s amint a fák között a holdvilágot a
                  napvilág kezdte felváltani, tünedezett Zebulon kebléből az üldöztetéstől való
                  félelem, hogy helyt adjon rögtön nyomába következő másfajta aggodalomnak, melyet
                  az erdők elhagyatottságának ünnepélyes csendje szokott előidézni.</p>
               <p>Ebben a nagy vadonban sok mindenféle állat lakhatik, amelynek a becsületérzésében
                  nem egészen lehet bízni.</p>
               <p>Eszébe jutott Kisfaludy Sándorból az a vers, ahol az álremetével szemközt jött egy
                  farkas.</p>
               <p>“S fogai közt fel a bércnek egy nagy halálfejet vitt.”</p>
               <p>Már ennél borzasztóbb találkozást csakugyan nem lehet képzelni. Pedig a farkasok
                  még most is foglalkoznak a kraniológiával.</p>
               <p>Ha jól emlékszik rá, még az is következik abban a versben, hogy a farkas ijedtében
                  elejtette a koponyát, s az a remete lábaihoz “a hegyen lekopogott”.</p>
               <p>Ez sem lehetett a legkellemetesebb találkozás!</p>
               <p>Bárcsak már valami tisztásra vezetne ki ez az út.</p>
               <p>Az a kívánsága is beteljesült. A hegyi út, amint a túlsó oldalon leért a völgybe,
                  egy másik út által lett keresztülszelve, mely a túlsó völgyből más kerülőn
                  vezetett ki. A keresztútnál volt egy kis üres tér.</p>
               <p>Amint Zebulon a maga útján kilép e gyepes irtványra, a túlsó oldali bozótból egy
                  rémkép bukkanik eléje.</p>
               <p>Nem a farkas a halálfejjel, hanem egy ember a saját fejével. - Szalmás!</p>
               <p>Egyszerre látják meg egymást mind a ketten.</p>
               <p>A mohos pázsiton még lépteik hangja sem árulhatta el őket egymás előtt.</p>
               <p>Zebulon átlátta, hogy sorsát hiába akarja kikerülni; a fátumnak be kell
                  teljesülni, nincs hova menekülnie többé. Ez az ember őtet megkerülte, és most
                  elfogja. És őnála semmiféle fegyver sincs egyéb, mint egy tollkés, annak is
                  beletört a hegye még a múltkor a profuntba, míg ellenfele bizonyosan el van látva
                  pisztolyokkal. Zebulon, add meg magad!</p>
               <p>Ezzel a rezignációval vevé le a botot a vállárul, leakasztva róla a tarisznyáját,
                  s elszánt lemondással lépett Szalmás felé, mintha mondaná: “Itt a botom, nem
                  védelmezem magamat.”</p>
               <p>Hanem amint elkezdett feléje lépegetni, akkor vette észre, hogy hiszen az a
                  Macbeth, s ő annak a Banquo szelleme. - Antipodese szemeit elmeresztve, száját
                  nyitva felejtve, a halálos ijedelem kifejezésével állt előtte, mint akinek a lábai
                  egyszerre gyökeret vertek a földbe.</p>
               <p>Annak is pálca és tarisznya volt a kezében.</p>
               <p>Zebulon most értette meg egyszerre a dolgot.</p>
               <p>A helyzet komikus volt és fatális.</p>
               <p>- Nono, Szalmás! Ne bolondozzunk egymással! Hiszen én nem akarom magát bántani;
                  maga se ne bántsa engem. Maga azt hiszi, hogy én akarom elfogni magát; én meg azt
                  hittem, hogy maga akarja elfogni engem. Én szaladok maga elől, maga szalad
                  énelülem, s megint csak összehoz bennünket bolondos út. Jobb lesz, hogy értsük meg
                  egymást.</p>
               <p>Szalmás még most sem tudott szóhoz jutni. Nagyon megijeszthették valahol másutt.
                  Csak az álla mozgott, mintha magának beszélne valamit.</p>
               <p>- Tudja, Szalmás - kérlelé őt Zebulon -, amit tegnap mondtam Ádámnak, az csak mind
                  tréfa volt. Nem kell elhinni. Nem bántok én senkit; csak engem hagyjanak békit.
                  Minek is bántanánk egymást mink ketten, régi jó ismerősök? Maga is jó ember, én is
                  jó ember vagyok. Inkább legyünk egymásnak barátsággal. Maga odaát van “azoknál”,
                  én meg ideát vagyok “ezeknél”. Ha magának valami baja talál lenni ezeknél, én
                  segíthetek a maga baján. Ha pedig engem ér valami veszedelem azoknál, maga
                  segitheti énrajtam. Jó, ha az embernek jó barátjai vannak mindenütt. Isten tudja,
                  hogy lesz, mint lesz. Nem kell egészen elrontanunk rigi barátságot. Én nem
                  elrontottam. Hiszen talán még most is ott van magánál Rideghváry baratomhoz írott
                  levelem? No, csak vigye el neki, és adja oda. Mondja meg neki, hogy köszöntetem.
                  Erről a mai szcénárul jó lesz, ha egyikünk se beszél. Kinevetnének rajtunk. Hat,
                  ugye, nem haragszunk egymásra, Szalmás? No, isten áldja meg magának. Mármost csak
                  azt mondjon meg, melyik úton fog maga menni. Mert tudja, én magát nagyon szeretem;
                  sokszor mondtam már, hát elhiheti - hanem azért mégis -, nem szeretném, ha egy
                  úton járnánk.</p>
               <p>Szalmás még most sem szólt semmit. Tán fogadása tartja, vagy ijedtében megnémult,
                  mint Tigris Róbert menyasszonya; hanem amint megtudta, hogy szabad az út, nagyot
                  fohászkodott, s amelyiket közelebb találta, azon megindult lefelé.</p>
               <p>Képzelhetni aztán azt a boldogságot, mikor egyszer Zebulon a legelső magyar
                  katonával találkozik!</p>
               <p>Nem svalizsér többé, nem ulánus, huszár az, aki fölveri a port az úton.</p>
               <p>Csak olyan parasztos huszár, kerek kalappal, melyen széles piros szalagot visel,
                  és tulipános szűrrel; de azért mégis huszár.</p>
               <p>Azt majd leszedte a lováról örömében Zebulon. Kezet akart neki csókolni.</p>
               <p>- Barátom! Hazám fia! Megszabadítóm! Honnan jön?</p>
               <p>- Innen a faluból - felel a megrohant vitéz.</p>
               <p>- Van ott még több is?</p>
               <p>- Hogyne. Az egész csapat.</p>
               <p>- Micsoda csapat?</p>
               <p>- No hát a Bendegúz-csapat.</p>
               <p>- Bendegúz-csapat? Nekem is van egy leányom, akit Bendeguzellának hínak.
                  Szabadcsapat, ugye? Hát a többi sereg merre van?</p>
               <p>- Az még a Tiszán túl van, és készülődik.</p>
               <p>- Hát maguk mit csinálnak itten?</p>
               <p>- A mi feladatunk az ellenséget nyugtalanítani és a pecsovicsokat elfogdosni.</p>
               <p>Az első esély Zebulont megszeppentette. Nem kereste ő az oroszlánt, csak a
                  nyomát.</p>
               <p>- Hát van itt közel ellenség?</p>
               <p>- Az nincs, de van pecsovics.</p>
               <p>(“No, egy ott szalad a másik úton az erdőben” - gondolá magában Zebulon; de csak
                  mégsem utasította a nyomába a lovast. Jószívű ember volt Zebulon.)</p>
               <p>- Hát nincs közel ellenség?</p>
               <p>- Nincs kétnapi járóföldre.</p>
               <p>- No, akkor én leülöm ide az útfélre, és kipihenek magamat. Magának pedig, kedves
                  barátom, itt van egy forint borravaló, menjen vissza faluba, mondjon meg
                  csapatvezér urának, hogy küldje értem szekeret. Felfedezhetek magamat. Én vagyok
                  az a kormánybiztos Tallérossy Zebulon, akiről az volt a hír, hogy kassai csatában
                  eleste, hogy ellensig elfogta. Nem elestem, nem elfogtak. Szerencsésen
                  keresztülvágtam magamat egész armadián. Most itt vagyok, de lábamat már nem bírom,
                  mert sokat gyalogoltam. Hát küldjön értem szekeret. Majd itt megvárok.</p>
               <p>A tulipános szűrű lovas átvette a forintot is, a megbízást is, s visszanyargalt a
                  faluba; míg Zebulon kikeresett magának egy szép gyepes mezsgyét, s azon
                  végigheveredve, kedvére kinyújtózta magát.</p>
               <p>A küldönc csakugyan pontosan teljesíté a rábízottakat. Egy óra nem telt bele, már
                  látta őt Zebulon visszafelé jönni egy parasztszekér kíséretében.</p>
               <p>Egész rangbeli büszkeséggel kapaszkodott fel a saraglyába; ez hát már olyan
                  ország, ahol az ő parancsolatjára befognak a szekérbe!</p>
               <p>Az úton aztán elmondatta magának a szekere mellett kocogó lovassal, hogy mik
                  történtek az ő távolléte alatt a túlsó oldalon.</p>
               <p>Aj, de örült a jó meleg dicsekedésnek! Bizony jobban esett neki, mint egy
                  bunda.</p>
               <p>- Hiszen urak vagyunk eszerint! Mit monta csapatvezér, mikor nevemet
                  meghallott?</p>
               <p>A lovas mosolygott egy kicsit.</p>
               <p>- Azt mondta a csapatvezér úr, hogy nagyon jól ismeri az urat. Tessék hozzá
                  szállni. Szívesen látja egy kis kollációzásra.</p>
               <p>- Ah, nagy megtiszteltetés!</p>
               <p>Zebulon kezdte magán helyregombolgatni a bekecszsinórokat, amik nagyon összevissza
                  voltak rendezve, egy gombbal alább mindenik. A csizmák pedig igen dísztelen
                  állapotban, az erdei sár minden színű maradékával ellepve.</p>
               <p>A kocsiülés szalmából volt. Zebulon egy csomó szalmát kihúzott, azt csutakká
                  csavarta, s elkezdte vele a csizmáit némileg szalonképessé tisztogatni. Aközben a
                  lovas úrral folytathatta a diskurzust:</p>
               <p>- Őrnagy az a maga csapatvezére vagy kapitány?</p>
               <p>- Úgy gondolom.</p>
               <p>- (Mit gondolom?) Szabad becses nevit megkérdeznem?</p>
               <p>- Boksa Gergely úr.</p>
               <p>- Micsoda? Boksa Gergő? Ki volt énalattam ökörhajcsár.</p>
               <p>Zebulon abbahagyta a csizmái tisztogatását.</p>
               <p>(“No, még azt sem hittem volna soha - gondolá magában Zebulon -, hogy én
                  tisztelkedni menjek valaha Boksa Gergőhöz!”)</p>
               <p>Hanem azután útközben lovas kísérője annyi csodadolgot összebeszélt neki Boksa
                  Gergő harci erényeiről: hány gulyáját elfogta az ellenségnek, hány prófuntos
                  szekerét elhajtatta, hány futárját elcsípte - hogy utoljára Zebulon át kezdte
                  látni, hogy biz az nem lehetetlen, hogy ilyen háborús világban rangot kap az olyan
                  ember, kinek jó ökle van, ki jó lovas, és aki nem sajnálja a ruháját összetépetni
                  a heccben.</p>
               <p>Azért is, a faluba érve, nem hajtatott egyenesen Boksa főhadiszállására, hanem a
                  fuvarosgazda udvarára, hogy már mégis azt a csizmát egy kicsit kitakaríttatja.</p>
               <p>Patent fénymáz a gazda házánál nem volt; hanem ahelyett megkenték Zebulon csizmáit
                  hájjal: az még jobb. E toalett alatt Zebulon megalkudott a fuvarossal harminc
                  forintba Debrecenig. Most már tudta utazása célját. Az most a centrum: a
                  főváros.</p>
               <p>Azután hát csak elment Boksa Gergőhöz tisztelkedni.</p>
               <p>Az érdemes vitéz úr szabadalmat kapott lovas gerillacsapatot alakítani, tetszés
                  szerinti ranggal. Ha akarja, kapitánynak neveztetheti magát; és ha valaki
                  őrnagynak találja szólítani, azért sem haragszik meg.</p>
               <p>Zebulon úr nagyon megváltozottnak találta régi ismerősét. A viktóriadolmány, a
                  rajthúzli ugyan még most is a legutóbbi egyenruhája, melyben a nagy futás előtt
                  látta, legfeljebb hogy a könyökei foltosak s a térdei kopottak; hanem van ám
                  gallérjára meg a karmantyúira olyan széles újdonatúj aranypaszománt varrva, mint a
                  tenyerem.</p>
               <p>Aztán belül is csak olyan volt Boksa Gergő; kopott daróc, aranypaszománttal
                  kisujtásozva.</p>
               <p>Amint meglátta Zebulont, nyájas volt és leereszkedő, és kevély és goromba
                  vegyest.</p>
               <p>Szívesen látta, de nem nagyon mutatta iránta való tiszteletét.</p>
               <p>- Á! A tekintetes úr is megérkezett! Örülök, hogy van szerencsém! Szívesen látom
                  ma ebédre nálam. Másutt úgyse kapna. Tessék kényelembe tenni magát.</p>
               <p>És az egész elfogadás alatt ki sem vette a pipát a szájából.</p>
               <p>Azt azonban szerette Zebulon, hogy nem nyújtotta kezét parolázásra.</p>
               <p>Zebulon elfogadta a kínálást, és leült, mégpedig a pamlagra. (Boksa Gergőnek volt
                  annyi haditudománya, hogy az egyetlen úri lakot választotta ki a faluban
                  főhadiszállásnak.)</p>
               <p>Aztán csak Zebulon is elővette a pipáját a zsebéből, hogy megmutassa Boksának,
                  hogy ő csak még most is urabb nálánál, s megtömvén azt dohányzacskójábul, a régi
                  familiáris fensőbbség hangján így szólt hozzá:</p>
               <p>- Ugyan, édes Gergő öcsém, adja nekem egy kis fidibuszt.</p>
               <p>Kritikus egy felszólítás volt; egy aranygalléros úrnak azt mondani, hogy adjon
                  fidibuszt, a szolgálattétel hűbéri jelvényét. Ha megteszi, elismeri a
                  szuverenitást.</p>
               <p>Boksa Gergő szívesen és gorombán kivett a belső zsebéből egy nyomtatványt, s
                  odaadá az egészet Zebulonnak.</p>
               <p>- Itt van, tekintetes úr. El is olvashatja, aztán szakíthat belőle fidibuszt,
                  amennyit tetszik.</p>
               <p>- Mi ez? Újság?</p>
               <p>- Az hát. A <hi>Március!</hi> Most Debrecenben nyomják, onnan
                  kapjuk.</p>
               <p>- Ah, derék! - kapott rajta Zebulon. - Azóta sem olvastam újságot. Legalább ebből
                  megtudok, mi történik Debrecenben.</p>
               <p>S azzal, anélkül, hogy elébb pipájára gyújtott volna, elkezdte a kíváncsiság
                  ragyogásával arcán mohón olvasni a megkapott újságot. Hanem, amit abból olvasott,
                  az lassankint letörülte arcáról a ragyogást, s rajzolt helyébe megszeppenést oly
                  vastagon, hogy Boksa Gergőnek is feltűnt.</p>
               <p>- Valami baj van, tekintetes úr?</p>
               <p>- Nem szelel pipám - mondta Zebulon.</p>
               <p>- Hiszen rá sem gyújtott még.</p>
               <p>- Úgy igaz. - Azzal zsebébe dugta pipáját, s aztán leeresztve térdére az olvasott
                  hírlapot, sokáig bámult Boksa Gergőre, míg végre föl merte neki azt a kérdést
                  tenni, hogy “Ugyan, édes Boksa barátom, nem tudná nekem megmondani, mi az a
                  vésztörvény, mit olvasok ebben újságban; mit hoztak abban országgyűlésben?”</p>
               <p>- Ó, igenis tudom. Az olyan törvény, mely szerint hazaárulók és az ellenséggel
                  cimborálók vésztörvényszék elé állíttatnak.</p>
               <p>- De hát mit értenek azalatt, hogy “hazaárulók”?</p>
               <p>- No, hát például az olyan képviselőket, kik nem jöttek el a debreceni
                  országgyűlésre.</p>
               <p>- De hátha akadályozva voltak? Már teszem föl magam is.</p>
               <p>Boksa igen biztató modorban felelt:</p>
               <p>- Hát hiszen aki nem jöhetett, purifikálhatja magát, a vésztörvényszék ítélni fog
                  fölötte, s ha igaza volt, fölmenti.</p>
               <p>- No, köszönök alazatosan. Én azóta mindig szaladok, mint üldözött nyúl hajtásban,
                  bujkálom pincében, hordóban, mészkemencében, zsidó asszony fejkötőjében, hordom
                  moslikos dézsát napszámba, szenvedek hazámért hideget, éhséget; s mikor megérkezem
                  országgyűlésbe, akkor fognak engemet nyakon, s állítanak vésztörvényszék elejbe.
                  No, szip dolog!</p>
               <p>- Már ez pedig nem lehet másképp. Megmagyarázza ezt a <hi>Március</hi> jól. Egyszer már keményen kell fogni ezeket a hazárulókat! Aki ma
                  itt, holnap amott!</p>
               <p>- No, én egy óráig sem voltam amott - menté magát Zebulon.</p>
               <p>- Aki csak beszédbe állt is az ellenséggel.</p>
               <p>- No, én csak egy szót sem szólam vele. Ágyúlövésnél egyebet se nem hallottam
                  tőle. - Zebulon úgy védte már magát, mintha a törvényszék előtt állna.</p>
               <p>Boksa pedig annál jobban hepciáskodott.</p>
               <p>- Vagy csak aki egy sor levelet írt is az ellenségnek, akármit.</p>
               <p>No, már erre nem mondhatta Zebulon oly apodiktice, hogy “ezt se nem tettem”.
                  Bizonyos Rideghvárynak írt bolondság bizonyos Szalmásnál kissé nyomta a lelkét.
                  No, de Szalmás ezóta már az óperencián is túl van, s az a bizonyos levél rég
                  elhasználódott már egyre-másra; nincs mit aggódni miatta.</p>
               <p>- Hja bizony, ilyen időben nem lehet kímélni az embereket - folytatá Boksa Gergő
                  kegyetlen dölyffel, s azt a bátorságot vette magának, hogy leült Zebulon mellé a
                  pamlagra, s egymásra vetette a lábait, összefonta a mellén a karjait, úgy
                  pöfékelt. - Ilyenkor nem ismerek se jó pajtást, se nagy urat. S ha az édesapám fia
                  volna is, aki áruló, elcsípetem és felküldöm.</p>
               <p>- Hova fel?</p>
               <p>- Nagyváradra.</p>
               <p>- Mi van Nagyváradon?</p>
               <p>- A vésztörvényszék.</p>
               <p>- Hát már van is?</p>
               <p>- Van bizony, de nagyon van; és működik is.</p>
               <p>- Is működik is? És ha maga Boksa megfog egyet, küldi oda?</p>
               <p>- Küldöm én! Ha a szentek fia is! Elég jó pajtásom volt a Szalmás...</p>
               <p>Zebulonban hűlni kezdett a vér erre a névre.</p>
               <p>- De spion volt az ármányos. Megtudtam. Utána iramodtam.</p>
               <p>- Hát maga kergette Szalmást? - Ez észrevételt szalasztá ki Zebulon a száján, mire
                  gyanús oldalpillantással monda Boksa:</p>
               <p>- Hát tudja az úr, hogy én Szalmást kergettem?</p>
               <p>- Nem, csak rosszul intonáltam hangsúlyt; kérdeztem, hogy kergette kapitány úr
                  (már kapitány úr!) Szalmást? Nem bánom én, csak kergessen őtet tovább is.</p>
               <p>- De már nem kergetem tovább.</p>
               <p>- Miért nem?</p>
               <p>- Mert már elcsíptem.</p>
               <p>- Mikor?</p>
               <p>- Ezelőtt egy órával. Éppen belém jött a nyavalyás, amint szökni akart
                  valahonnan.</p>
               <p>Zebulon úgy érezte, mintha emelkednék alatta a pamlag.</p>
               <p>- Is aztán mit csinálta Szalmással?</p>
               <p>- Itt van a fáskamrába becsukva. Nagyon veszedelmes ember. Tömérdek írás volt nála
                  kabátjába, még a csizmatalpába is bevarrva. Én ott is rátaláltam.</p>
               <p>Zebulonnak úgy tetszett, mintha Boksa nagyon nézné az ő csizmáit is.</p>
               <p>- Sok mindenféle urat kompromittáló írások voltak nála - folytatá Boksa, fontos
                  szemöldökrángatással.</p>
               <p>Nojszen ez éppen elég volt Zebulonnak; vésztörvényszék, ellenségnek írott levél,
                  Debrecen, Nagyvárad, Szalmás, Boksa, golyó és lőpor.</p>
               <p>Azt mondta Boksának, hogy engedelmet kér az őrnagy úrtól, egy kicsit hazamegy a
                  szállására, más csizmát húz, mert ez nagyon szorít.</p>
               <p>Igaz is, hogy szorította, mégpedig a torka körül, ti. Zebulon torka körül; hanem
                  az nem igaz, hogy Zebulonnak más csizmája lett volna.</p>
               <p>- Fogjon bácsi, rögtön, és vigyen innen engemet - monda a fuvarosának, amint
                  megérkezett hozzá.</p>
               <p>- S hová vigyem az urat?</p>
               <p>- Nem bánom én, akárhová, csak Debrecenbe nem.</p>
               <p>De már mégis annyit szeretett a fuvaros megtudni, hogy aláfelé vagy fölfelé
                  induljon-e meg Zebulon úrral, s hogy hány napi útra legyen készen.</p>
               <p>Zebulon arra határozta magát, hogy “fölfelé”, és mennek addig, amíg menni
                  “lehet”.</p>
               <p>Most azután elölrül is kergetik, hátulról is kergetik, maradás nincs sehol,
                  menekülés nincs sehova, cél csupán a futás.</p>
               <p>Ha a német megfogja, főbe lövi; ha a magyar megfogja, főbe lövi; ott rebellis, itt
                  hazaáruló. Akármelyiknek kerül a kezébe, már kész a halálos ítélete. “Valóságos
                  akasztófaallé közt járkáltam” - így fejezi ki Zebulon e siralmas helyzetét,
                  amelybe jutott.</p>
               <p>A legközelebbi állomáson, azalatt, míg a fuvaros etetett, Zebulon ollót, borotvát
                  kért a kocsmárostól.</p>
               <p>Szép, hosszú szakálla volt, középen kissé fakó, itt-amott szürke szálakkal
                  átszőve. Ez a szakáll volt az ő büszkesége, úri tekintélyének szimbóluma; vassal
                  soha nem irtott, fésűvel ritkán tépázott szakáll, amelyről olyan jólesett ebéd
                  után a ráhullott zsemlemorzsákat lesepergetni. Most nekiállt ollóval, beretvával
                  férfiúsága e büszke címerének, s levágta azt tőbül.</p>
               <p>Ó, ti nem tudjátok azt, szakállt nem viselő népek, mit tesz az, valakinek rászánni
                  magát, hogy a szakállát levágja. Az egy parciális temetkezés!</p>
               <p>Zebulon sokáig nézegette a markában áldozatnak esett állsörényét, egypár könnyet
                  törült szét a szemében, aztán papirosba csavargatta testi énjének legdrágább,
                  megdicsőült részét, s keblébe dugta azt. Legalább ott fogja viselni.</p>
               <p>Azután belepillantott a tükörbe, kiöltötte a nyelvét arra a csúnya emberre, aki a
                  tükörből visszanézett rá, s hátat fordított neki.</p>
               <p>Pedig már ezentúl mindennap látnia kell azt a csúnya embert a tükörbül, mert a
                  levágott szakáll egy bizonyos rabszolgaságot hagy maga után: a mindennap
                  megborotválkozás kegyetlen rabkötelességét.</p>
               <p>Amint aztán Zebulon újra megjelent a fuvarosa előtt, az őt nagyon megbámulta ez
                  ifjított kiadásban.</p>
               <p>Míg a kocsmában voltak, addig nem szólt neki; hanem amint kiértek megint az útra,
                  visszafordult a kocsiülésből Zebulonhoz.</p>
               <p>- Ugyebár, az úr most olyan helyeken szeretne járni, ahol a világnak nincs
                  szája?</p>
               <p>- Bizony - felelt rá Zebulon.</p>
               <p>- Értem - szólt a fuvaros. - Nem kérdek többet. No, majd elviszem én az urat úgy,
                  hogy semmi baj nem éri. Ugye, Lengyelországba akar menni?</p>
               <p>- Oda - Zebulon ráhagyta.</p>
               <p>Tudta is ő, hogy hova megy.</p>
               <p>- Vittem én már oda egy urat, aki a lengyelekért ment. Majd elszállítom én az urat
                  is olyan félreeső helyeken, ahol a madár sem jár; egész odáig, ahonnan majd megint
                  mások odább viszik, míg eljut Lengyelországba. Nem kell nekem többet mondani.</p>
               <p>No, ennek örült még csak Zebulon! Nem elég neki, amiben már benne van; most még
                  egy kis lengyel konspirációt is nyakába varrnak. Még elviszik a krakúzok közé!</p>
               <p>Pedig ugyan vitte a fuvaros, ahogy megígérte, két nap, két éjjel, szolgabírót,
                  útbiztost soha nem látott utakon keresztül, hegyekbe, völgyekbe, gyanús
                  szállásokba.</p>
               <p>A harmadik napon megsokallta Zebulon a dicsőséget. Nem akar ő lengyel légiót
                  toborzani. Amint egy völgy torkolatánál megpillantotta egy falu tornyát,
                  megállította a szekeret; kifizette a fuvarost; azt mondta neki, hogy csak
                  forduljon vissza, s menjen haza; már innen ő majd odább talál. Itt, ebben a
                  faluban különös dolgai vannak.</p>
               <p>A fuvaros sajnálta nagyon; milyen szépen elvitte volna Lengyelországba!</p>
               <p>Zebulon vitte megint a tarisznyát gyalog. Soha a nevét sem hallotta ő annak a
                  falunak, ahova be akart ballagni; de megtetszett neki nagyon, mert két tornya
                  volt.</p>
               <p>Az egyik torony, a kisebbik, a pápistáké, a másik, a bádogfedelű, a nagyobb, a
                  lutheránusoké. Ez tetszett meg neki azon a falun nagyon.</p>
               <p>Ment egyenesen a lutheránus pap házához.</p>
               <p>Schneiderius Bálintnak hívták ezt a derék urat.</p>
               <p>Zebulon bemutatta magát a papnak. A pap olvasott ember volt, hallotta a nevezetes
                  úr hírét. Akkor aztán Zebulon meggyónt neki mindent elejétől végig, híven.</p>
               <p>Őneki mármost a történtek után ebben az országban nincsen maradása; mert itt ő van
                  egyedül abban a kivételes állapotban, hogy minden, bárki kezében levő puska az ő
                  fejének van fordítva.</p>
               <p>Schneiderius Bálint igen eszes és jószívű férfiú volt. Mindjárt készített valami
                  tervet, amivel e nevezetes férfiút megszabadítsa.</p>
               <p>Zebulonnak ki kell menekülni a külföldre.</p>
               <p>A külföldre meneküléshez útlevél kell.</p>
               <p>Útlevelet csak a császári hadak kormánybiztosa adhat.</p>
               <p>Az most éppen Eperjesen van. (Ez még Branyiszkó előtt volt.)</p>
               <p>Hogy attól útlevelet lehessen kapni, arra különös ürügy kell.</p>
               <p>Az ürügy megvan.</p>
               <p>Schneiderius Bálintnak van egy diák fia Göttingában, Schneiderius Theophilus, az
                  nemrég írt az apjának, hogy sietve küldjön neki pénzt, mert halálos beteg. Persze
                  pénzt nem küldött azért neki az öreg, mert a “Fuchs” nem beteg, csak korhely;
                  hanem ennek a levélnek az alapján egy megkeseredett atyának könnyen lehetne
                  útlevelet kérni Göttingába, a beteg fia meglátogatása végett.</p>
               <p>Zebulon szökhetik külföldre Schneiderius Bálint tisztelendő úr útlevelével.</p>
               <p>- Az ám, kedves papom - mondta mindezekre Zebulon -, de bolond passzusba beleírnak
                  ám szemiles leirást is; aztán nekem van hajam szöszke, mint kender, tisztelendő
                  atyaságé fekete, mint vaddisznó és kemény: azt még lehetne megfesteni; de hova
                  elteszem orromat, mikor enyim nagy sasorr, tisztelendő atyáé meg tömpe.</p>
               <p>- Könnyű azon segíteni - mondta a pap. - Menjen fel Eperjesre uraságod maga az én
                  nevemmel, és írassa le magát az útlevélben.</p>
               <p>- Én menjek be? Tisztelendő úr reverendájában? Hát a bajuszom?</p>
               <p>- Az levágatik.</p>
               <p>De már erre duplát sóhajtott Zebulon. Még a bajusz is! A hatalmas, parancsoló
                  bajusz! A “gyászvitézek” esete óta nem történt hasonló csonkítás magyar
                  emberen.</p>
               <p>Egynapi meggondolásra való időt kért magának e tárgyban Zebulon. S egynapi
                  meggondolás után arra a végeredményre jutott, hogy ha aközött kell választani,
                  hogy vagy a nyakat, vagy a bajuszt, mégiscsak inkább a bajuszt kell a késnek adni;
                  mert az megint csak kinő; de a nyak, úgy segéljen, nem nő ki többet.</p>
               <p>Hát csak a bajuszt is el kellett tenni a mellényzsebbe.</p>
               <p>Mikor aztán így megkopasztva, megalázva megállt a tükör előtt Zebulon, magának is
                  el kellett ismerni, hogy soha szelídebb, jámborabb, szuplikánsabb protestáns
                  pappal még nem találkozott, mint amilyent most lát maga előtt.</p>
               <p>Hát még mikor a pap tógáját fölvette. Nevetni nem volt ám szabad senkinek; mert
                  komoly dolog ez nagyon. Ez a játék emberfejbe megy.</p>
               <p>Schneiderius Bálint betanította neki, hogy mit feleljen, ha kérdezik. El ne
                  felejtse a fia nevét, meg különösen a saját nevét; ahova utazni akar; és a falut,
                  ahol lakik: az Pukkersdorfnak híják. Ezt mind jól emlékében tartsa.</p>
               <p>Zebulon még egy napot kért magának, hogy magát veszedelmes szerepébe beletanulja.
                  A következő napon aztán útra kelt Eperjes felé, magával vivén a derék Schneiderius
                  Bálint áldását, reverendáját és fiának lamentabile nuntiumát.</p>
               <p>Eperjes tele volt császári seregekkel, mikor Zebulon behajtott.</p>
               <p>A sorompónál nem bántották, látták, hogy pap; hanem adtak geleitscheint, hogy
                  vissza is térhessen.</p>
               <p>Egyenesen a főkormánybiztos szállása elé hajtatott. Szíve majd kiugrott féltében,
                  mikor annak lépcsőin felballagott. Az egész úton mondta magában a neveket:
                  Valentinus Schneiderius, Theophilus Schneiderius. Göttinga, Pukkersdorf. Szentül
                  félt, hogy mégis, mikor a biztos előtt fog állni, mind valamennyit el fogja
                  felejteni.</p>
               <p>De már benne volt; előre kellett menni. Egyik szobából a másikba küldték,
                  mindenikben ismeretlen, fancsali pofák írtak, dolgoztak valamit, végre bebocsáták
                  a hatalmas császári biztos elé.</p>
               <p>Zebulonnak a félelem is segített magát tökéletes, meghunyászkodott lelkipásztorrá
                  maszkírozni; lehúzta a fejét a nyaka közé, midőn a biztos úr ajtaján belépett; a
                  két kezét keblére tette ájtatosan; az egyikben volt egy nagy cilinderkalap, a
                  másikban a filius progidus episztólája, s minthogy Schneiderius termete valamivel
                  alacsonyabb volt Zebulonénál, meghajlítá térdeit, hogy a reverenda lábáig leérjen.
                  S a világért föl nem emelte volna szemeit, midőn nagy ájtatosan elrebegé:</p>
               <p>- Bonum mane praecor, domine perillustrissime!</p>
               <p>De alig ejtette ki ezt az öt szót, amidőn a kormánybiztos úr hangos hahotára
                  fakadva kiálta fel:</p>
               <p>- Szervusz, Zebulon!</p>
               <p>A villámcsapás nem lett volna oly rettenetes, mint ez a szó: “szervusz,
                  Zebulon”!</p>
               <p>Hősünk valóban úgy megrettent, hogy ha a reverendába nem támaszkodik,
                  összeroskad.</p>
               <p>- Hát téged mi az ördög hord itt ebben a papi ruhában?</p>
               <p>Zebulon csak most bámult rá a megszólító kormánybiztosra. Rideghváry Bence volt
                  az.</p>
               <p>A főúr azonban nem vette észre Zebulon bámulását; eléje sietett, megölelte,
                  megrázta kezeit, és megdicsérte.</p>
               <p>- No, csakhogy valahára mégis eljutottál hozzám. Derék ember vagy, Zebulon.
                  Megkaptam Szalmástól küldött leveledet. Azóta mindig vártalak. Dicső, hogy
                  eljöttél. Ez az álruha mutatja, milyen veszedelmeken kellett idáig eljutnod. Nem
                  marad el hűséges ragaszkodásod jutalma. Az ígért helyet fenntartottam számodra.
                  Azonkívül egy magas küldetésben fogsz részt venni. Nagy emberré foglak tenni,
                  Zebulon, nagy emberré!</p>
               <p>Zebulon még mindig úgy érezte magát, mint akit a vízbül húztak ki. Nem talált rá a
                  fejére.</p>
               <p>- És most legelébb is jer ide, írd alá ezt az ívet. Ne kérdd, mi az. Csak írd alá!
                  Láthatod, hogy a legelőkelőbb férfiak nevei vannak már ott előtted aláírva.</p>
               <p>Zebulon engedte a tollát menni a papiroson, mint mikor az álmos kocsist viszi a
                  lova tudta nélkül a jól ismert úton.</p>
               <p>Az a papír pedig, amelyre felírta akkor a nevét, az volt ama históriai okirat,
                  melyben magyar előkelő urak esedeznek a minden oroszok cárjának, hogy kegyeskedjék
                  hazájuk négy fehér folyamának vizét hatalmas seregeivel pirosra festeni.</p>
               <p>Most azután Zebulon az első gráciát kérte ki magának, hogy hadd menjen aludni.</p>
               <p>És aludt másnap reggelig, mintha ópiumot szítt volna.</p>
               <p>S mikor aztán kialudta magát, és fölébredt, akkor kezdte észrevenni, hogy milyen
                  furcsát álmodik ő most ébren.</p>
               <p>Hogy került ő most ide, ahova semmi szándéka nem volt jönni, hogy szökött el a
                  másik oldalról, ahol teljes szándéka volt megmaradni; pedig hiszen nem kapták meg
                  Szalmásnál semmi levelét, mert az Rideghvárynak rég átadatott. És hogy mindez
                  milyen furcsa komédia a sorstól.</p>
               <p>Még pro superabundanti mikor felöltözött, s elment Rideghváryt meglátogatni, már
                  ott találta nála Szalmást. A furfangos férfiú természetesen megszökött még első
                  éjjel Boksa Gergő ketrecéből, s elhordta a vésztörvényszék elől az irháját. Éppen
                  azzal mulattatá a méltóságos urat, hogy Zebulonnal való találkozását mesélte el
                  neki.</p>
               <p>Rideghváry úr kacagott azon nagyon.</p>
               <p>Tökéletes tréfának tartotta a dolgot.</p>
               <p>Még azt kívánta Zebulontul, hogy azt a vidám történetet majd mondja el az ebéd
                  felett, hogy ugratták ők meg egymást Szalmással.</p>
               <p>Hanem Zebulon nagyon komoly maradt e felszólításra, és csak úgy magában mondá a
                  “Babiloni vizek mellett ültünk” zsoltár 6-ik versét:</p>
               <p>“Inkább ragadjon az én nyelvem az ínyemhez!”</p>
               <p>És attul a gondolattul nagyon komoly ember lett Zebulon.</p>
               <p>Amiért aztán még többet nevettek rajta a főurak.</p>
               <p>Akkor éppen nagyon nevetni való idők jártak.</p>
               
            </div>
            <div type="chapter">
               <head>EGY MAGÁNOS LOVAG</head>
               <p>Pesten nagy, méla csend van. Reggel már az idő, s az utcák még mind üresek.
                  Hetivásár napja, és semmi szekér a vásártéreken. Szép derült nap, és semmi
                  járás-kelés az utcákon. A szokott zsibongás helyett a népes járdákon alig tévedez
                  egy-egy magányos alak, kit a kényszerűség kihajtott, vagy aki a helyzetet nem
                  ismeri. Az utcaszegleteken rövid tartalmú falragaszok vannak, miket az éjjel
                  ragasztottak ki; ha a magányos utcajáró azokból egyet elolvasott, sietteti
                  lépteit, s igyekszik az utcáról eltűnni. Nehéz fenyegetések vannak ama nyomtatott
                  sorokban.</p>
               <p>Pest olyan derült arcú város különben. Nincsenek ócska tornyai, vármaradványai,
                  mik elmúlt borús időkre emlékeztetnének, az utolsó védbástya fala rég házak közé
                  van beépítve; nincsenek ódon kastélyai, mikhez rémmeséket költhetne a népmonda;
                  nincsenek titoktartó kolostorai, mik hideg borzadályt lehelnének falaikból;
                  nincsenek fényes, arisztokratikus palotái; nincs sem Bastille-ja, sem Towere, de
                  nincs Kremlje és Louvre-ja sem; még csak egy nagyobbszerű templom sem kevélyíti
                  arcát. Olyan “otthon”-nak szánt város az egész.</p>
               <p>Húsz év előtti arcáról beszélek. Még akkor nem volt körüle az a száz fekete
                  kémény, mely most mindennap fekete korommal írja fel az égre a földi prózának
                  diadalait; eszében sem élt a múzeum körüli city; a széles Duna-parton hosszan egy,
                  csupa egyenlő, kétemeletes házakból támadt épületsor mosolygott. Olyan volt az,
                  mint egy szép fiatal hölgynek ajkai közt a ragyogó fogsor. A közeledő idegent úgy
                  hívogatja az első tekintet.</p>
               <p>Mármost azután ennek a fiatal hölgyarcnak csak egy bajuszt kell festeni, hogy
                  szokott imádói se ismerjenek rá, s az idegenek elfussanak tőle.</p>
               <p>E fiatal hölgyarcra festett bajusz: egy kanyargó paliszádsor az újépületi
                  laktanyától a Lánchíd-főig, melyet a császári hadvezér húzatott a városon
                  keresztül. Pest közepén végig egy hegyes cölöpökbül vert palánk, a Dunáig kettős
                  sorban, a Duna-parton végig egyszerűen; a palánk közeiben lőrések. A Lánchíd-főnél
                  tágas udvarrá alakul a palánk, mely a mostani Lloyd (akkor nemzeti kaszinó)
                  épületéig terjed. Ez udvarral összekötve, ott, hol a koronázási halom áll most,
                  emelkedik egy tuskó-várad, négyszögű nyílásokkal, mikből ágyúk leskelődnek elő;
                  ezek a csodaszörnyek, amiknek tátongó nyílása egyszerre száj és végűr.</p>
               <p>E tuskó-várad által a Duna-sor egy zsákutcává lett, mely középett el van zárva. A
                  Lánchídon nem jár a polgári közönség. A budai oldalon pedig, hol most az
                  alagútszáda nyílik, a Lánchíd egész szélében van kiszegezve tizenkét gátlöveg,
                  mint egy lefektetett orgona, mely egy jelszóra végigsöpörheti az egész
                  Lánchidat.</p>
               <p>Azok a falragaszok, mik korán reggel ott támadtak az utcaszögleteken, azt jelentik
                  a lakosságnak, hogy akik a mai napon a város utcáin ácsorogni fognak, vagy akik a
                  paliszádvonalra néző ablakokban találják magukat mutogatni, a kíváncsiságból
                  származható személyes veszedelmek esélyeit maguknak tulajdonítsák.</p>
               <p>Azért mégis akadtak kíváncsiak, kik leeresztett ablakfüggönyök mögül egy-egy
                  pillantást vetettek a palánksorozat mögé, s megpillanták a szakadatlanul vonuló
                  szuronysort, mely mint egy tüskés hátú óriáskígyó tekergett szűk korlátai közt
                  végig a paliszádsor mögött, a Lánchídon át Budára, dobszó, trombitahang nélkül. De
                  még aki lenézni nem mert is a fenyegető misztériumra, hallhatá egész éjjel azt a
                  szakadatlan zörejt, mely megrázta a házak talapzatait, s az alvókat felkölté
                  ágyaikból, a nehéz lövegek gördülését a kövezeten. Másfelől a hajóhídon, melynek
                  hídfője a mostani Deák utcával volt szemben, lovascsapatok, társzekerek hosszú
                  sora nyomakodott egymás sarkában, mint akinek nagy sietsége van.</p>
               <p>Szorongva kérdezé mindenki: mi történik mai nap?</p>
               <p>Amint az utolsó lovascsapat áthaladt a hajóhídon, egyszerre kigyulladt annak a
                  budai partot érő vége. Nyugoti szél fútt, a híd kátrányos szalmával volt
                  meghordva; öt perc alatt lángba borult az egész, s lobogott egyik parttól a
                  másikig. A kék Duna, mint egy vonagló óriáskígyó, derekán tűzövvel átszorítva.</p>
               <p>Most azután tudta mindenki, hogy mi történik.</p>
               <p>A császári hadvezér elégeti a háta mögött a hidat.</p>
               <p>A “háta mögött”? A büszke főúr, ki előtt csak a bárónál kezdődik az ember - a
                  kevély államférfi, ki egy egész nemzettel, mely békejobbját nyújtá felé, még
                  egyezkedni sem akart; az elbízott hadvezér, ki négy hó előtt sipkáját a budai
                  királyi lak asztalához vágva mondá: “Eccoce! Finita la commedia!”, és most elégeti
                  a hidat a háta mögött; az eltaszított békejobb elől futva, melyet önmaga
                  kényszerített a kardmarkolathoz nyúlni.</p>
               <p>Hát a háta mögött mi jön?</p>
               <p>Ugyanakkor, midőn a lángoló hajóhíd tűzöve átölelte a kék folyamot, a Kerepesi
                  úton egy magányos lovag vágtat be a városba.</p>
               <p>Egyetlenegy huszár.</p>
               <p>Öltözetéről ítélve főtiszt lehet. Jó telivér paripán ül, kardját ki sem húzta;
                  pisztolyai nyeregkápájában pihennek.</p>
               <p>Egyedül vágtat végig a hosszú, téres utcán.</p>
               <p>Messze elmaradva mögötte üget egy kis huszárcsapat, vakmerő vezetőjét szemmel is
                  alig éri be.</p>
               <p>A vágtató, magányos lovag paripadobajára kitekintenek a lakosok az ablakon. És
                  akkor - mintegy varázsütésre - egy gondolat, egy pillanat alatt megváltozik az
                  egész város arca.</p>
               <p>Az első huszár nyargal a városon végig!</p>
               <p>S amint végignyargal, felhangzik nyomában az a visszagondolhatatlan, leírhatatlan
                  kiáltás, amit csak akkor fog még egyszer hallani Isten, mikor az arkangyal
                  trombitája azt fogja harsogni: “feltámadás!”; mikor az újraébredők miriádjai
                  lerázzák magukról a földet, amely alatt átszunnyadták a századok rémálmait, mikor
                  a gyöngéknek erejük villámmá nő, s az erősek hatalma füstté oszlik; mikor lelke
                  támad minden rögnek, s a föld egész felszíne egy élő tömeggé válik, melyből egy
                  csillagokig ható zengés harsogja az egyik saroktól a másikig: “Hozsánna!
                  Hozsánna!”</p>
               <p>Ilyen kiáltás volt az.</p>
               <p>Egy rettenetes “éljen”-ordítás, mely kezdődött a Kerepesi úton, s végighangzott az
                  indóházig, hosszan az egész Dunasoron végig, be a legszűkebb utcák mélyébe, s
                  mentül tovább, annál magasabbra emelkedett fel, fel a szent őrjöngés eget rázó
                  riadaláig; százezernyi, börtönből kiszabadult rabnak frenetikus démon-kardala volt
                  az! A rab titánok üdvordítása volt az, kiknek sikerült ledobni melleikről a
                  Péliont és az Osszát!</p>
               <p>Mint a feltámadás napján, mikor a sírok felvetik halottaikat, mikor minden rög
                  megelevenül, egyszerre megtelt néptömeggel minden utca: őrjöngő, gyönyörtül ittas,
                  tomboló néptömeggel. Agg, gyermek, férfi, nő, úr, napszámos, zsidó, keresztény,
                  ismerős, ismeretlen ölelte, csókolta egymást, zokogott, kacagott, kérdezett,
                  válaszolt, éljenzett, kiáltozta tele torokbul, tele szívbül a haza szent nevét.
                  Minden ablak egyszerre felnyílt; minden ablak tele lett mosolygó angyalfőkkel,
                  örömükben könnyhullató, fájdalmukban nevető hölgyarcokkal. Koszorúnak lett fonva
                  az üvegházak minden virága, s a koszorúk, a virágok lehajigálva a huszárok
                  lovainak lábaihoz.</p>
               <p>A legelső huszárok lovainak lábaihoz, kik Pest utcáin végigrobogtak!</p>
               <p>Hogy elhalmozták azokat koszorúkkal! A virágfüzértől nem látszott ló és lovas.
                  Hogy omlottak le előttük térdre, arcra, magas rangú, csodaszépségű úrhölgyek, mint
                  szentek, mint megváltók előtt! Magas rangú, csodaszépségű úrhölgyek - oda, az utca
                  porába, és csókolták a közhuszár barnult kezét!</p>
               <p>És egyszerre, egy villanyütésre kint lengett minden házon a nemzetiszín lobogó; a
                  gyönyörű piros-fehér-zöld jelvények a nemzeti címerekkel, miket dugdosni, titokban
                  tartani kellett eddig, miket a nők testeiken viseltek eddig, miket halálveszedelem
                  volt rejtegetni; most egyszerre megjelentek: hosszú, szélben úszó lobogók s apró
                  repkedő zászlócskák, ablakokban, erkélyeken, háztetők, padlások nyiladékaiban,
                  toronytetőkön! Egy város, mely egy varázsszóra pillangószárnyakat kapott, s
                  örömében az égbe akar repülni velük!</p>
               <p>Ki vette volna akkor észre, hogy ez örömragyogás felett egy szemfödelet sző sötét
                  füstfellegből valami ellenséges szellem titkos keze.</p>
               <p>A lángoló hajóhíd füstje terjeng a menyegzőjét ülő ifjú város pántlikás feje
                  felett, mint baljóslatú gyászfátyol.</p>
               <p>A magányos lovag, ki előrenyargalt az üdvrivalló tömeg diadalzaját mindenütt
                  megelőzve, a Hatvani utcán átvágtatott, s azután bekanyarodott egyik
                  mellékutcába.</p>
               <p>Ott elkezdett lassabban léptetni, s egy házszámot keresett.</p>
               <p>Mikor rátalált a keresett számra, leszállt lovárul, s azt bevezeté maga után a ház
                  nyitott kapuján az udvarra.</p>
               <p>A lódobajra és sarkantyúpengésre kidugta a borzas fejét egy alacsony, üveges ajtón
                  valami házmester-féle egyéniség.</p>
               <p>Csizmadia volt - valószínűleg.</p>
               <p>- Jó napot! - mondta a lovag.</p>
               <p>A házmester részéről az volt rá a fogadjisten, hogy ajtóstul együtt kibukott az
                  udvarra; először megrohanta a tisztet, annak elkapta az egyik kezét, azt
                  megcsókolta; a tiszt visszarántotta a kezét; akkor megcsókolta a kardbojtját; a
                  tiszt azt sem engedte sokáig; akkor átnyalábolta a lova fejét, s annak csókolta
                  meg az orrát. Azután nekiiramodott, hogy majd kiszalad az utcára, s miután a tiszt
                  által e futamodásban, gallérjánál megragadtatván, tényleg akadályozva lőn, csak az
                  udvart lármázhatta fel e kiáltással: “Itt a huszárok! Itt a magyarok!”</p>
               <p>- Ugyan, polgártárs, ne ordítson oly bomlottul! - csitítá őt a főtiszt.</p>
               <p>- De hát hogyan jött ide nagyságod, fölséged, szentséged, generális úr, feldmarsal
                  úr?! Szent Mihály arkangyal úr! Hogyan jöhetett ide?</p>
               <p>- No, azt majd elmesélem máskor. Hanem most elébb utasítson engem valakihez,
                  akinek e házban kell lakni, s akivel én még ez órában akarok beszélni.</p>
               <p>- Elébb a szentséges szent nevét mondja meg nekem az úr, hadd tudjam, kit látok
                  élő szemeimmel.</p>
               <p>- Jól van, öreg. Megmondom. Baradlay Richárdnak hínak. Ha kedve telik benne, akár
                  idekvártélyozom magamat. Hanem elébb utasítson el szaporán.</p>
               <p>- Ó, istenem, milyen szép ember! Egy ilyen huszár! Azzal a nemzeti kardkötővel!
                  Már hogy tudott a feleségem meghalni ezelőtt egy héttel, hogy nem tudja ezt látni!
                  Hogy nem hívhatom őt haza, hogy ezt látná! Nem akart addig meghalni, míg egy
                  huszárt nem lát ismét az utcán végignyargalni.</p>
               <p>Richárdnak már csak végig kellett várni, hogy hadd sírja ki magát kedvére a jó
                  ember.</p>
               <p>Végre aztán nagy zokogás közt csak rátért a házmester:</p>
               <p>- Hát mi tetszik?</p>
               <p>- Én egy asszonyságot keresek, kinek itt van a szállása. Bizonyos Bajcsikné
                  asszony.</p>
               <p>- Ó, tudom, tudom. Itt van biz annak a szállása. Itt van. Ugyan, nem szabad ennek
                  a szép paripának egy kis kávés kalácsot adnom?</p>
               <p>- Hagyjon fel a paripámról való gondoskodással, édes földim. Hanyadik ajtó azon
                  asszonyságé?</p>
               <p>- A 21-ik a második emeletben, szolgálatjára. Szabad lesz addig ennek a dicső
                  paripának a kantárját tartanom?</p>
               <p>Richárd mosolygott e hazafiúi eksztázison, s miután lóháton csakugyan nem
                  szándékozott fölmenni a második emeletre, rábízta a kantárszárát a házmesterre, ki
                  is a kedvező alkalmat felhasználva, azalatt, míg Richárd fölment a 21-ik ajtóig,
                  benyúlt a szobája ablakán, kivette onnan félbehagyott reggelijét, a kávésbögrét és
                  a kuglófot, s nagy gyönyörködéssel mártogatott falatot falat után a kávéba, s
                  rakta egyenkint a tenyerébe, onnan meg a ló szájába, s úgy örült neki, hogy az azt
                  kegyeskedik megenni.</p>
               <p>Egyszer aztán Richárd lekiált rá a második emelet folyosójárul:</p>
               <p>- De tán nincs itthon az asszonyság? Senki sem jő felnyitni az ajtót.</p>
               <p>A házmester az udvarról válaszolt:</p>
               <p>- Hja, biz az asszonyság nincsen idehaza.</p>
               <p>- Hát valami cselédje nincs itt?</p>
               <p>- Senki sincsen idehaza.</p>
               <p>- Ejnye, polgártárs! Ezt megmondhatta volna odalenn is. Ne másztam volna fel az
                  emeletre!</p>
               <p>A jámbor furfangosan nevetett. Hiszen csak azt a szép lovat akarta
                  megreggeliztetni.</p>
               <p>Mikor aztán Richárd megint leszállt az udvarra, a világért sem veszekedett a bohó
                  öreggel a megjáratásért. Minden tréfát fel szokott venni és mindenkitől. Az
                  oroszlán nem használja a körmeit vakarózásra, mint a kutya.</p>
               <p>- Hát mikor jön haza ez az asszonyság?</p>
               <p>- Bizony nem tudom!</p>
               <p>- Azt sem tudja, hogy hol van? Hol találkozhatnám vele?</p>
               <p>Az egzaltált hazafi ég felé emelé keserves szemeit.</p>
               <p>- Ó, bár találkozhatnék vele az excellenciás úr még ma, még ez órában; bár
                  nyithatná be, bár rúghatná be sarokkal, bár üthetné be buzogánnyal azt az ajtót,
                  amelyen belül az az asszonyság most lakik!</p>
               <p>- Mi a patvar! Hát hol lakik?</p>
               <p>- Budán. A kazamatában.</p>
               <p>- S mért lakik ott?</p>
               <p>- Azért, mert oda van bezárva. Egy éjjel érte jöttek, elfogták; azt mondták, hogy
                  a mieinkkel cimborál, hogy azoknak szállít hadiszekeret meg tudósításokat. Igaz,
                  hogy sokat járt Debrecenbe. Aztán elfogták cselédestül együtt, s átvitték Budára.
                  Többször vittem oda utána holmit; de hozzá nem eresztettek soha. Ott van a Nr.
                  1-ben a Fehérvári-kapu mellett.</p>
               <p>Richárd bosszúsan csapott kardja végével a földre. Amiért annyira sietett, amiért
                  előrevágtatott az ellenségtől elhagyott város közepébe, az nem a dicsszomj volt,
                  nem a vágy a felszabadult város első örömriadalától megittasodhatni, hanem egy
                  szent fogadás, melyet egy kardja által lefektetett bajtársnak, egy vitéz
                  ellenfélnek halállal küzdő kezébe tett le.</p>
               <p>“Nem fog gyermeked sírása felkölteni ott lenn!”</p>
               <p>E fogadás, ez ígéret sarkantyúzta lelkét mindazon nap óta; a türelmetlenség
                  ingerült mérgével vezette naprul napra lovasait az ütközetbe, mely mindennap
                  megújult Pest rónáin, hogy mindennap félbeszakadjon a sorompók előtt. Csak
                  álharcok voltak azok a főhadsereg elvonulásának álcázására, mely ezalatt Komárom
                  felszabadítására sietett.</p>
               <p>És most, midőn azt hitte, hogy már célhoz ért, azt kell hallania, hogy éppen olyan
                  messze van az, mint a pokol; ha akarja, odajuthat, de csak elkárhozva.</p>
               <p>Akit keres, akitől meg kell tudnia Palvicz Ottó gyermekének hollétét, az Budán
                  van, a várban elfogva, börtönre vetve.</p>
               <p>Ez a szerencsétlen némber bújósdit játszik a sorssal. Mikor Palvicz kereste, akkor
                  a magyar tábor vonalán belül volt csak található, s midőn Baradlay keresi, az
                  osztrák várfogságban ül.</p>
               <p>Kívüle pedig a gyermekről senki sem tud semmit.</p>
               <p>Az ilyen lények történetét nem szokták sok embernek elbeszélni.</p>
               
            </div>
            <div type="chapter">
               <head>PÁRHARC MENNYKÖVEKKEL</head>
               <p>Folyton hangzik és fog hangzani, míg a világon magyar lesz, az örök szemrehányás:
                  miért volt Budát ostromolni?</p>
               <p>De hát lehetett-e másként tenni?</p>
               <p>Kérdezzétek meg, miért vágták le a karthágói asszonyok hosszú aranysárga
                  fürtjeiket kézíjaknak, miért temetkeztek a puni szép hajadonok a Dagon temploma
                  romjai alá.</p>
               <p>Kérdezzétek meg, miért sírt Izrael népe az asszír világcsodák közül, Szemiramisz
                  függőkertjeiből szent városa romjaihoz vissza.</p>
               <p>Kérdezzétek meg, miért tódult fél századon át kétmillió harcos szárazon és
                  tengeren, ezernyi ezer mérföldnyire, egy kereszttel mellén, egy vassal a kezében,
                  Jeruzsálem városát visszavívni.</p>
               <p>Kérdezzétek meg, miért gyújtotta fel ősvárosát, Moszkvát, a barbár honszeretet a
                  diadalmas ellenség feje fölött.</p>
               <p>Kérdezzétek meg, miért hullott ki egy nagy Napóleon kezéből a kard, fejéről le a
                  korona, midőn Párizst ellenségtől elfoglalva találta maga előtt.</p>
               <p>És kérdezzétek meg, miért indulnak újra meg újra Itália vénei és gyermekei a
                  szélrózsa minden irányából a hét halom városa felé, meghalni vagy győzni. Miért
                  háborítják fel újra a békéért reszkető fél világ nyugalmát ez őrjöngő kiáltással:
                  “Roma o morte!”</p>
               <p>S amit fog felelni a világtörténet ítélőszéke e kérdésekre, azt feleljétek
                  azoknak, akik kérdezik mitőlünk: miért volt Buda várát ostromolnunk?</p>
               <p>Lehet, hogy a történelem areopágja elítél minket is, mint amazokat; de a költészet
                  ítélőbírái fel fognak menteni bennünket, és szavaik igazat adnak nekünk, Dávid
                  királytól Hugo Victorig: “Nem lehetett másképp; így kellett annak jönni!” S az
                  igazság, mit a költő mond, örök igazság!</p>
               <p>Ami volt a puni népnek Karthágó, az Izraelnek Jeruzsálem, a keresztyén világnak a
                  Szentföld, a franciáknak Párizs, az orosznak Moszkva, az olasznak Róma - az volt
                  minekünk Budavár.</p>
               <p>Hazánknak lüktető szíve...</p>
               <p>Egy ideális, nagy édesanyának látható arca...</p>
               <p>A törvényes szülöttnek apja becsületes neve...</p>
               <p>Lehetett-e nem érezni e szívnek lázlüktetését?</p>
               <p>Lehetett-e nem keseregni ez arc gyásza miatt?</p>
               <p>Lehetett-e tűrni e név kigúnyolását?</p>
               <p>Sokszor hallottam hidegvérű, nyugodt kedélyű, higgadt, tisztes férfiaktól, kik
                  bizony meggondolják, amit tesznek, ilyen szókat: “Ha engem valaki arcul ütne, azt
                  én kihívnám; vagy megölne, vagy megölném; ha sebet kapnánk, felgyógyulnánk, újra
                  vívni mennénk, azt én késsel, hurokkal, ököllel ölném, szúrnám, fojtogatnám, víz
                  fenekére magammal lerántnám; együtt egy csillagon ketten nem maradnánk.</p>
               <p>No, hát - ilyen arculütés volt nekünk Budavára.</p>
               <p>Lássuk tehát, ha egyszer a titánok is kezükbe kaphatják a mennyköveket, nem
                  Jupiter kerül-e alul?</p>
               <p>Tíz nap múlt el azóta, hogy a legelső huszárcsapat Pest utcáin végigrobogott; tíz
                  tantaluszi kín napja! Egy egész nemzet éhezte minden kövét Budavárának, s az ott
                  állt szemei előtt, egy kicsiny, nyomorult fészek, mely magát védeni nem képes, de
                  rombolni, bosszút állani tehetős. Egy éjszakára való játék az újabb kor
                  hadászatának, s mégis egy századra való pusztulás a győztesnek.</p>
               <p>Budavárának minden udvarába belátni a körüle fekvő hegyormokról. Úgy olvasott
                  benne, mint a nyitott könyvben, a megszálló ellenség. Ócska téglafal minden
                  védőműve, minden elővéd nélkül. Vize nincs, egyetlen vízvezetéke a Duna-parton
                  áll; ha azt lerontja az ostromló, a várőrséget másnap kiűzi a várból a szomj.</p>
               <p>És miben volt hát Budavár csodaereje? Abban, hogy lábainál terül Pest.</p>
               <p>Az ostromlott sereg, minden golyójáért az ostromlónak, Pestet árasztja el
                  tűzgolyóival.</p>
               <p>Emberi szíven túljáró eszme! Egy megtámadott a támadónak azt mondja: “Ha te
                  ellenem kihúzod kardodat, én az enyimmel leányod, nőd, bölcsőben fekvő gyermeked
                  szívét szúrom keresztül.”</p>
               <p>És úgy tett.</p>
               <p>Tizednapra Pest elhagyása után robogott egy huszárszakasz Buda Víziváros főutcáján
                  végig. A Bomba téren állt egy császári gyalogcsapat két ágyúval. Mikor a huszárok
                  lőtávolba értek, a két ágyú egyszerre kartácslövéssel üdvözölte őket. A
                  kartácsgolyók a házak falain pattogtak végig; a kávéház előtt egy csoport kíváncsi
                  vendég nézte a halálos játékot, azoknak a fejeik felett süvöltöttek el a golyók;
                  egy azok közül a kávéház márványküszöbéről visszapattant, s a szekrénye mellett
                  ülő pénztárnoknét, egy fiatal, tizennyolc éves leányt, ölte meg.</p>
               <p>A huszárszakasz visszavonult a Császárfürdő felé, a császári gyalogság ágyúival
                  együtt hátrahúzta magát a vízi védművek torlaszai mögé. Csak három huszár ügetett
                  nyomukban egész a sorompóig, mely nehéz gerendákbul volt összeróva. Ott a
                  puskagolyók fütyülése mellett körülnézték a védműveket, s azután csendesen
                  visszaügettek. Egyiknek elsiklott a lova a sima járdán, és elfutott; azt a kávéház
                  előtt álló polgárok fogták el.</p>
               <p>Fél egy órakor, szép verőfényes májusi délben jött tömeges rohammal az első
                  honvédcsapat Buda torlaszai ellen. A tizedik zászlóalj volt az. A tisztek a
                  hadoszlop élén mind.</p>
               <p>A vár bástyáiról tizenkét fontosokkal lőtték őket; a fegyvertár előtti mozsarak
                  bombákat hánytak közéjük; a palánkokból folytonos puskatüzelés fogadta jöttüket;
                  de mindaz nem tartóztatá fel; előretörtek.</p>
               <p>Ekkor hirtelen kétfelé nyíltak a sorompó tömör kapui, s az ott elrejtett ágyúkból
                  pusztító kartácstüzelés üdvözlé a rohanó zászlóaljat.</p>
               <p>Az ostromló hadoszlop szét lett törve e gyilkos lövéstől; az ostromlók egy része a
                  házakba futott fel, s azoknak ablakaiból folytatá a tüzelést a paliszádok ellen,
                  más része menekült a tartalék felé; az volt a 33-ik zászlóalj.</p>
               <p>Most ez a zászlóalj indult rohamra.</p>
               <p>Minden bástyáról ontották a tüzet ellene. A zászlóalj haladt előre, a sorompó
                  felé.</p>
               <p>Pedig őket is azon sors várta, ami a másik zászlóaljat a kapu előtt.</p>
               <p>Ekkor egy magyar tüzértiszt a Duna-part alatt két ágyúval merészen előrehatolva,
                  egyszerre elkezdé a közelből lövetni a sorompót.</p>
               <p>A telegolyók recsegve szaggatták ki sarkaiból a nehéz kapukat. A kapuk mögött
                  rejtve volt üteg leálcázva, fedetlenül maradt az oldaltámadás előtt, a védő
                  csapatok menekültek ágyúikkal a váratlan kereszttűz elől, a közeledő zászlóalj
                  “éljen!”-rivallással rohant szuronyszegezve a paliszádoknak; a szétzilált 10-ik
                  zászlóalj újra sorakozva tódult elé a sikátoron át, s azon pillanatban, midőn az
                  egész palánkvonal meg volt támadva, két előretolt röppentyűtelep elkezdte gyújtó
                  lövegeit a vízvezeték épülete felé röpíteni.</p>
               <p>Csak egy óranegyed még! Csak egy rövid küzdelem erőfeszítése! És ha el nem
                  foglalhatja is egy merész rohammal az első hévben a támadó csapat a vízi
                  védműveket, de időt nyer a röppentyűtelepnek a vízvezeték lerombolására; s ha az
                  nincs többé, ha annak a vízhajtó gépe tehetetlenné lett, akkor vége a további
                  védelemnek.</p>
               <p>Ekkor érkezik a magyar főhadvezértől a parancs, hogy a küzdelmet rögtön meg kell
                  szüntetni mindenütt.</p>
               <p>A gyors kézcsapás esélye ezzel el lett dobva.</p>
               <p>Miért kellett a küzdelmet abbahagyni?</p>
               <p>Azért, hogy a két hadvezér elébb egypár levelet válthasson egymással. Hogy két jó
                  katona bebizonyíthassa azt, hogy milyen rossz rétor.</p>
               <p>Ami a bombastílust illeti, az két század alatt bizony semmit sem javult.</p>
               <p>Lothringeni Károly éppen úgy biztatta Abdurrahmant, hogy ha Budát fel nem adja,
                  minden várőrségével együtt “keresztülugratja a kardján”, mint Görgey Henczit.</p>
               <p>Válaszul Abdurrahman száz fogoly keresztény fejét tűzette ki kopjahegyre a
                  bástyafalakon. Henczi válaszul beleágyúzott a pesti védtelen népbe.</p>
               <p>Hiszen tehette, mert hatalma volt rá; de csak ne mentette volna magát érte.</p>
               <p>Mondta volna azt, hogy: “Amit tettem, megtettem: azért, mert a ti örömrivalgástok
                  odaát engemet felháborít; azért, hogy sebet üssek a ti népetek szívén, mely
                  évtizedekig be nem gyógyul; azért, mert gyűlöllek benneteket; azért, hogy
                  vérnyomokat támasszak országotok szent városaiban, amik fel nem száradnak, amíg
                  Isten angyalokat nem küld le hozzátok, kik azokat lábnyomaikkal elfedezzék”.</p>
               <p>De azzal menteni magát, hogy Pest polgárai a Duna-partról átlőttek Budára!</p>
               <p>Ha Herostrat azt hagyta volna magáról, hogy ő csak szúnyogokat akart kifüstölni
                  Diana templomából!</p>
               <p>Ama várparancsnok maga nem ismerte emberfeletti nagyságát. Ő, ki mindennap
                  arculcsapásokat mert osztogatni egy fellázadt óriásnak, az apokalipszis tűzokádó
                  csodájának, mely őt bizonyosan össze fogja tépni; ki egy feje felett függő
                  nemzetnek lába alatt heverő legdrágább kincsét, imádott ifjú fővárosát az ostrom
                  viharai alatt össze merte gázolni: még apró mentségeket benevolizál e
                  tettének!</p>
               <p>Hiszen ez vagy hőstett volt, vagy gonosztett.</p>
               <p>Ha hőstett, nincs szüksége mentségre; ha gonosztett, nincs számára mentség.</p>
               <p>Ha babér, hervadhatatlan; ha bélyeg letörülhetetlen. Nincs azt miért
                  takargatni.</p>
               <p>Hiszen hogyne lett volna nézőközönsége ez olimpiai játéknak? Alig ötszáz lépésnyi
                  folyam választja el a pesti partot a budaitól. Itt a parterre, amott a színpad.
                  Egy harcjáték, melyben igazi vér foly, melyben igazi hősök szerepelnek, s a tűzi
                  pompa: várégés, bombahullás.</p>
               <p>S hogy lehetne azt képzelni, hogy egy ily harci drámának nézőközönsége néma
                  legyen, fel ne rivalljon, midőn egy-egy új ágyút lát megjelenni a Gellérthegyen,
                  mely a másik percben már lobbanik, s perc múlva bomlik a fegyveres had a falon,
                  hová a golyó leesett.</p>
               <p>Amilyen hosszú a Duna-part a Margitszigettől a Ludoviceumig, oly hosszan lepte el
                  azt a város népe, s oly hosszan zengett végig a harc alatt a buzdító rivallás!</p>
               <p>Egyszer aztán azt mondta a várfok: “Csitt!”</p>
               <p>Richárd csakugyan oda szállásolta magát, ahol a házmester olyan jól fogadta.
                  Örült, akihez vendégül szállt.</p>
               <p>Mikor május 4-én az első ágyúszó megzendült, Mihály mester otthagyta a házmesteri
                  szobát; vigyázzon a házra, aki akar, s nyargalt kifelé. A kapuban összeütközött
                  Richárddal, ki hadifőnökéhez sietett.</p>
               <p>- Hová oly futvást, polgártárs? - kérdezé Richárd a csizmadiát.</p>
               <p>- Az ostromot nézni.</p>
               <p>- Vigyázzon magára, mert meglövik a lábát.</p>
               <p>- Nem jön a golyóbis keresztül a vízen! - biztatá magát Mihály mester.</p>
               <p>- No, azt még nem tudtam.</p>
               <p>- De én tudom. Annak fizikai okai vannak. Annak az oka a “vis attractionis”, mely
                  a víznél igen nagy. Jártam én iskolába!</p>
               <p>Két óra múlva aztán Richárd megint találkozott Mihály mesterrel; akkor már tele
                  volt az utca szaladó néppel; Mihály mester lélegzete is el volt egy kicsit
                  fulladva.</p>
               <p>Nem húzta magához a nagy víz a golyót. Kilenc embert lőttek meg a bámuló nép közül
                  a várfokrul.</p>
               <p>Akkor aztán eltisztult a nézőközönség a parterre-ről; hanem ahelyett fölvette
                  magát a páholyokba. Most már az ablakokbul nézték a harcjátékot. Hitték, hogy a
                  golyó nem tör át a falon. És gyönyörködtek.</p>
               <p>Egyszer aztán a várfok azt mondta: “reszkess!”</p>
               <p>És elkezdett bombákat, röppentyűket hajigálni a szomszéd városra.</p>
               <p>A tiszta esti égen, mint hulló meteorok ívlettek végig a tűzfarkú bombák, az
                  emberi harag mennydörgését hirdetve szétpukkanásukban. A nép ott állt a kapukban,
                  és háromszáztizenhat dördülést számlált meg a feje fölött.</p>
               <p>Ez még nem volt büntetés, nem bosszú, csak intés.</p>
               <p>A bombák nem gyújtottak. Hanem annyit tudattak a néppel, hogy az <hi>égboltozatról</hi> való fogalom csak mese; nem <hi>firmamentum</hi> az; nem takarja az be a halandók fejeit, ártót, ártatlant -
                  senkit.</p>
               <p>Még egy nagy ereje volt a gyönge Budavárnak. Az, hogy megtámadója gyöngébbnek
                  hitte, mint amilyen.</p>
               <p>Azt hitte, hogy egy ijesztéssel beveheti azt.</p>
               <p>S csak aztán vette észre, hogy nem <hi>bombaszt</hi> kell ide, hanem
                     <hi>bomba</hi>.</p>
               <p>Az első rohamnál huszonnyolc löveggel támadta meg az ostromló a várat, mire a vár
                  kilencvenkét löveggel felelt. Az ostromló ágyúi csatalövegek voltak, hat és
                  tizenkét fontosok; a várbelieké pedig raklövegek, 24 fontosok. Az ostromló
                  hétfontos haubicokat hajigált, s az ostromlott hatvanfontos bombákat szórt vissza
                  értük.</p>
               <p>Az ostromlónak a spártai anya jelszavát kellett kalapja mellé tűzni: “Ha rövid a
                  kardod, toldd meg egy lépéssel!”</p>
               <p>Olyan közel kellett mennie ellenfeléhez, hogy apró ágyúival felelhessen neki.</p>
               <p>És ez apró lövegekkel kényszeríté a “Kis-Svábhegyről” a IV. körönd védütegeit
                  visszavonulni; a Kálvária-hegyről a sáncvédő gyalogságot a kaszárnyákba
                  visszaűzte, s tudta a Gellérthegyről a főőrhelyet s a nádori raktárt felgyújtani
                  és földig égetni.</p>
               <p>Erre hangzott az a nagy üdvriadal a pesti Duna-partról. Ezt torolta meg a kétórai
                  bombázás a várfokrul.</p>
               <p>Ezellen nem volt segítség.</p>
               <p>Ez volt az első arculütés. Az ostromló érezte azt, pirult, és fogait csikorgatta.
                  Egyetlenegy ostromágyúja sem volt.</p>
               <p>A másnapi haditanácsban ki lett mondva, hogy Budavár nem fészek, hanem erősség,
                  mely szabályszerű megszállást, ostromot és megvívást követel. Komáromból kell
                  hozatni ostromlövegeket. Míg azok megérkeznek, éjente lehet az ostromtelepeket
                  építeni és az építés álcázására mindennap álrohamokat rendezni!</p>
               <p>Az álroham a legkeményebb próbaköve a katonának. Előrehatolni csak azért, hogy
                  visszavonuljon; harcolni csak azért, hogy sebet adjon, sebet kapjon; háborút
                  viselni azért, hogy teljék az idő.</p>
               <p>Egy ilyen türelemfárasztó napon azt mondá Richárd Mihály mesternek:</p>
               <p>- Polgártárs! Volna-e kedve kétszáz forintot megérdemelni?</p>
               <p>- Érdeme válogatja! - felelt a mester bölcsen.</p>
               <p>- A szolgálat abból állna, hogy be kellene jutni a várba, s tudósítást hozni az
                  ottani állapotokról. Ön azt állította, hogy ottan járatos.</p>
               <p>- Meg is teszem bizonnyal! - felelt Mihály mester. - Hanem azért nem kell nekem
                  kétszáz forint, mert én azt megteszem barátságbul.</p>
               <p>Richárd elfogadta a barátságos kézszorítást.</p>
               <p>- De hogyan jut ön be, polgártárs? Mert ezt okosan kell ám elintézni.</p>
               <p>- Igen egyszerű az. Hidegkúti ismerős parasztokkal, pórgúnyába öltözve, hetivásár
                  alkalmával becsúszok a várba. Minden szerdán, szombaton járnak azok oda, tojással,
                  zöldséggel, vajjal. Azok közé én is elvegyülök.</p>
               <p>- Jól van! A fődolog, amit meg kellene tudni, hogy milyen hangulat van a várőrség
                  közt.</p>
               <p>- Tessék azt rám bízni. Mindent kitanulok.</p>
               <p>- Tud-e ön olaszul?</p>
               <p>- Soha a nagyapám se. Hanem azért kiveszem én azokbul, amit kell.</p>
               <p>- Azután még egyet. Attul a bizonyos asszonytul, akit ott fönn fogva tartanak, két
                  szót kellene megtudni. Azt, hogy hol és kinél van az a gyermek, ki őrá volt bízva,
                  akinek Károly a keresztneve, s akinek a nyakában egy kettétört rézpénz van
                  ismertetőjelül akasztva.</p>
               <p>- Ahán! Főuram is azt keresi? A másik részről is tudakozódott azon gyermek után
                  egy vasas tiszt úr. Nem tudom, él-e még.</p>
               <p>- Éppen azért keresem én azt a gyermeket, mert az a tiszt meghalt.</p>
               <p>- Jó, uram. Megtudom. Az a másik tiszt ezer forinttal kínált, ha elmegyek
                  Bajcsikné után Debrecenbe, s megtudom, hol az a fiú. Nem tettem meg. Főuramnak
                  megteszem ingyen. Fölkeresem Bajcsiknét a kazamatában.</p>
               <p>A legközelebbi szerdán beszökött Mihály mester, sváb pórnak öltözve, a várba.
                  Vissza is jött szerencsésen.</p>
               <p>Richárd türelmetlenül várta már az érkezőt. Meg is ölelte, mikor visszakerült.</p>
               <p>- Mindenütt voltam. Mindent láttam. Lássuk legelébb az ország dolgát. A várban nem
                  szenvednek szükséget, mert drágaság nincs. A polgárok még nem kívánkoznak ki a
                  várbul. A tüzérek legjobban vásárolnak minden csemegét; azokat jól jutalmazzák. A
                  várkapuk homokzsákokkal vannak berakva a Vízi-kaput kivéve; az szabad. A
                  Halászbástyán vadászárkokat húztak a katonák számára.</p>
               <p>- Milyenek a tüzérek?</p>
               <p>- Kevélyek.</p>
               <p>- Hát a német sorgyalogok?</p>
               <p>- Jókedvűek.</p>
               <p>- És a horvátok?</p>
               <p>- Haragosak.</p>
               <p>- És az olaszok?</p>
               <p>- Se hideg, se meleg.</p>
               <p>- Nem mutatják, hogy csüggednének, vagy hogy szítanának hozzánk?</p>
               <p>- Nem.</p>
               <p>- Hát az olasz katonák hangulatát hogyan tanulta ki, polgártárs?</p>
               <p>- Igen alaposan. Mikor a piacon hagymát, burgonyát vásárolnak, s azt zsebkendőbe
                  töltetik, mindeniknek tarka zsebkendője van.</p>
               <p>- S ez a zsebkendő az ön tanulmányának az alapja.</p>
               <p>- Mégpedig hiteles. Ha arra gondolnának, hogy a várat fel fogják adni, mindenik
                  fehér zsebkendőt hordana magával. Ha egyszer szorulni fog a kapca, akkor az utolsó
                  órában számíthatunk rájuk. Addig nem. Ha az ostromhágcsóink a falnál lesznek,
                  akkor kezet nyújtanak, hogy felsegítsenek rajtuk, addig azonban lőni fognak
                  bennünket. Ó, én ismerem őket. Az olasz heves vérű szerető, de hidegvérű jó
                  barát.</p>
               <p>- Hát Bajcsiknéval beszélhetett-e?</p>
               <p>- Nem juthattam hozzá. Most már a börtönbül is kivitték, mert megbetegedett, s
                  átszállították a kórházba a cselédjével együtt, ki szintén beteg.</p>
               <p>- Mi betegsége van?</p>
               <p>- A tífusz.</p>
               <p>Richárd megrettent. Ez hamar elbánó úr!</p>
               <p>- Ez a két ellenség: a tífusz meg a kolera ostromolja most belülről a várbelieket.
                  A halottakat egy bástyaboltozatba rakják el, mert nincs temetkezési helyük.</p>
               <p>- És így nem tudott ön ez asszonnyal szólni?</p>
               <p>- Csak félig. Én megtettem hozzá a kérdést, de nem kaptam meg tőle a választ. Azt
                  bizonyosan mondhatom, hogy azt a cédulát, amit én írtam hozzá, megkapta; de a
                  válaszért hiába ácsorogtam a kórházajtó előtt. Mikor aztán a többi parasztokat
                  kiküldték a várból, nekem is mennem kellett. A jövő heti vásárban ismét felmegyek,
                  s többet tudok meg.</p>
               <p>Kínos dolog lehet olyan embereknek, kik sarkantyút viselnek a lábukon és
                  sarkantyút a szívükben, várat ostromolni. Állni napokig, hetekig egy ostoba fal
                  előtt, melyről az ellenfél nyelvét öltögeti rájuk.</p>
               <p>Az ostrom harmadik napján már az ostromlók kilenctized részének elfogyott a
                  türelme. Rohanni akartak minden oldalról a kapuknak. Égett arcuk a szégyentül,
                  szívük a haragtul. A haditanácsban is ily túlnyomó volt ez izgatottság.</p>
               <p>- Rohamra! - sürgeték a vezért.</p>
               <p>Heves jelenetek fejlődtek ki. Legjobb barátok hasonlottak meg egymással.
                  Elnevezték egymást “hidegvérű”, “melegvérű” pártnak.</p>
               <p>Így találkozott egymással szemközt a haditanácsban a két Baradlay testvér. Ödön
                  természetesen a hidegvérű párthoz tartozott, Richárd a melegvérűhöz.</p>
               <p>Úgy összevesztek az ostrom negyedik napján tartott ülésben, mint két valóságos
                  ellenség. Mintha mind a két testvér egymást tűzte volna ki ellenvetései, cáfolatai
                  céltáblájának.</p>
               <p>És ez volt az egésznek hű képe. Testvér testvér ellen. És miben? Abban, hogy ő
                  szereti jobban a hazát, hogy ő a bátrabb, hogy ő találta el a helyesebb utat. S
                  azért úgy tudtak egymás ellen keseregni!</p>
               <p>- Be kell fejeznünk az ostromot! - monda Richárd, miután a szétágazó vélemények
                  egymást le nem küzdhették.</p>
               <p>- Én azt mondom, hozzá kell kezdenünk! - veté ellene Ödön.</p>
               <p>- Egyszerre minden oldalról támadjunk rohamra.</p>
               <p>- De csak három oldal van nyitva, a negyediket elzárja Pest.</p>
               <p>- Pest felől is támadhatunk. A Dunán keresztül ütegeinkkel szétrombolhatjuk a
                  vízvezetéket, kinyithatjuk az utat a vízivárosi rohamra.</p>
               <p>- Csakhogy azalatt a vár ágyúi porrá lőhetik Pestet.</p>
               <p>- Mit nekünk Pest! Most tizenegy éve sárrá döntötte a vízár! Újra felépítettük.
                  Égjen hamuvá ma; tíz év múlva szebb lesz, mint volt. Itt most egy megnyert hét egy
                  örökkévalóság; egy egész világ, amiben Pest csak egy atom. Ha egy hónapot
                  elvesztünk a rendes ostromlással, elvesztettük az egész hadjáratot. Égjen el
                  ötvenmilliónyi vagyonunk, hulljon el ötezer emberünk, de Budát el kell foglalnunk
                  negyvennyolc óra alatt.</p>
               <p>- S mit nyerünk ötvenmillió és ötezer ember áldozatával?</p>
               <p>- Azt, hogy a keleti oldalrul is ostromolhatunk.</p>
               <p>- A meredek várhegyen fel?</p>
               <p>- Azon fel. Már előterjesztettem a haditanács szakértőinek, amit e tárgyban
                  kifürkésznem sikerült. A királyi lakkal szemben vonul le egész a Dunáig egy föld
                  alatti csatorna, még török építés, azon fel lehet vonulni az ostrom alatt egy
                  csapatnak; a nyílás a Sándor-házba vezet. A Bécsi-kapu és Vízi-kapu között van egy
                  fedett lépcső, melyen egy elszánt válogatott ostromcsapat eljut a kis kapuig, s
                  azt egy petárdával bedöntheti. A várkert fái alatt a déli rondella alatti
                  kertészlak könnyen elfoglalható. A IV. és V. számú rondellák közötti courtine fala
                  alá két vár alatti pince mélyed be, mely még tovább ásható, s lőporral megtöltve,
                  a fölötte levő fallal együtt a légbe röpíthető. Azalatt körös-körül minden oldalon
                  lábtókon megrohanjuk a bástyákat, s valamelyik oldalon csak ráakadunk az olasz
                  ezredre, mely nem fog komolyan küzdeni, ha azt látja, hogy mi komolyan
                  támadunk.</p>
               <p>Ödön felelt neki.</p>
               <p>- Én is tanulmányoztam mindezt, és tudom bizonyosan, hogy a föld alatti csatorna
                  felyül be van temetve. Azonkívül minden kapu, a vízivárosit kivéve, homokzsákokkal
                  van eltorlaszolva a boltozatig. A fedett lépcsőből nyolcvanhat hágcsót kiszedtek.
                  A várkerti köröndig három mellvédet kell megmászni. Az említett pincék tízölnyi
                  távolban vannak végeikkel a várfaltól; tehát legalább tizenöt ölet kellene még
                  tovább fúrnunk a syenit-sziklában. Ez nem kétnapi munka. Az ellenség ijedelmét
                  pedig én nem szoktam stratégiai számításokba felvenni.</p>
               <p>Richárd szemei most már villogtak. Abban a kedélyállapotban volt, hogy okvetlenül
                  szükségesnek érezte valakinek valami gorombaságot mondani, hogy lelkét
                  megkönnyebbítse.</p>
               <p>Öklét a széknek feszítve, amelyen ült, emelkedőfélben azt kérdé bátyjától:</p>
               <p>- És a saját csapataink vitézségét sem?</p>
               <p>Ödön pedig igen hideg nyugalommal és meggondoltan válaszolt:</p>
               <p>- Ott, ahol matematikai összeállításokról van szó, mint egy várostromnál, ezt
                  sem.</p>
               <p>Richárd erre a harag és katonai büszkeség dacával veté oda e szót:</p>
               <p>- Mert gyáva vagy te is, mint minden civilista!</p>
               <p>Megbánta ugyan mindjárt, hogy ezt mondta; de úgy tett, mintha valami nagyon derék
                  tromfot adott volna ki.</p>
               <p>Ödön elsápadt, és nagy, lelkes szemeit öccsére meresztve, viszonzá halk, de kemény
                  hangon:</p>
               <p>- Ezt még nekem az életben nem mondta senki. És ön sem mondta ezt
                  megtorlatlanul.</p>
               <p>E jelenetet hirtelen félbeszakasztá valami.</p>
               <p>Egy tizenkét fontos golyó, mely a Laszlovszky-major egyik falán betört, s a
                  másikon kirepült a tanácskozók fejei fölött.</p>
               <p>És csakhamar jött a másik, mely a háztetőt sodorta végig.</p>
               <p>És azután egy bomba, mely éppen a major udvarán durrant szét.</p>
               <p>- Ez árulás! - kiáltának a haditanács tagjai, felugrálva helyeikről. Valaki
                  elárulta az ellenségnek a főhadiszállást, s most az teljes ütegeivel tüzel a keze
                  ügyébe eső majorra.</p>
               <p>- Itt nem maradhatunk - monda a vezér. - Menjen ön, Baradlay Richárd, és adjon
                  rendeletet a lovasságnak, hogy vonuljon feljebb a lovasütegekkel a Zugligetbe.</p>
               <p>Richárd bátyjára nézett.</p>
               <p>Az egyedül maradt ülve az asztalnál. Egy toll volt a kezében. Meg sem mozdult ama
                  falat törő golyók zuhajára.</p>
               <p>Richárd restellte a dolgot. Bátyjának ebben az osztentált hidegvérűségében valami
                  affektanciát látott. Aztán meg mást is érzett iránta.</p>
               <p>- Jól van, öreg, no - szólt odalépve hozzá. - Bátor ember vagy, elismerem. Hanem
                  hát ne maradj itt ülve, mikor mi többiek mind odábbmegyünk.</p>
               <p>- Én azért maradtam itt ülve - szólt Ödön hidegen -, mert a haditanács jegyzője
                  vagyok, s akarom hallani a határozatot. Mit írjak az ülés jegyzőkönyvébe?</p>
               <p>- Igaza van - mondá mindenki. - Elébb határozatot kell hoznunk, mielőtt az ülést
                  feloszlatnók.</p>
               <p>- Tehát szavazzunk.</p>
               <p>- Rohamra menjünk-e a vár ellen ma vagy holnap?</p>
               <p>- Igen vagy nem?</p>
               <p>- Tessék mindenkinek a helyére ülni, s fölállva válaszolni.</p>
               <p>Tehát ismét sorba leültek az asztalhoz. A vár ágyúi keresztül-kasul lyuggatták a
                  major tetejét, oldalait, míg a haditanács sorba leszavazott.</p>
               <p>Minden szavazat igenre szólt.</p>
               <p>Ödöné is.</p>
               <p>Azután sietett mindenki az összelőtt ház alól.</p>
               <p>Hanem Ödön elébb megírta a jegyzőkönyvet a mai ülés határozatáról. Richárd nem
                  távozott el addig mellőle.</p>
               <p>- Jöjj már innen! - unszolá testvérét. - Hiszen mindenki elismeri, hogy derék fiú
                  vagy. Nem vagy gyáva. Elismerem.</p>
               <p>Ödön pedig egy római patrícius büszkeségével szedte össze papírjait, s azt mondá
                  öccsének:</p>
               <p>- Majd erről fogunk még egymással egy szót váltani.</p>
               <p>S kirántá karját annak kezéből.</p>
               <p>- Csak nem vívsz velem párbajt?</p>
               <p>- Majd meglátod.</p>
               <p>S elfordult tőle büszkén.</p>
               <p>A roham harmadnapra volt kitűzve.</p>
               <p>A terv ez volt:</p>
               <p>Pestről a budai Vízivárosban uralgó ellenfélt megtámadni.</p>
               <p>A paliszádsor, melyet az ellenfél épített, jó fedezet volt a támadó ütegeknek -
                  egy percig: a támadás percéig; a várhegyi magaslat nehéz lövegei ellen azonban
                  sokáig nem tartható. Három utcája a pesti Lipótvárosnak, mik összeköttetési
                  vonalul szolgálhatnak, oly függélyesen esnek a várvonalra, hogy azokon minden
                  lövéssel végig lehet a várfokrul seperni. Tehát ágyúkat nem fognak használni a
                  pesti ütegekhez, hanem csak röppentyűtelepeket, miket könnyen el lehet szállítani
                  a Duna-parti keresztházakon át.</p>
               <p>Ezeknek a védelmére a város által beszerzett gyapjús zsákokból fognak készíteni
                  traverzeket, s tranchée-ket raknak homokzsákokbul. Ötszáz önkéntes napszámos
                  ajánlkozott a zsákoknak kellő pillanatban helyükre szállítására.</p>
               <p>Május 9-én éjjel az összes budai ostromlövegek s velük együtt a három pesti
                  tűztelep megkezdik egyszerre a tüzelést a vár ellen. E lövöldözés alatt két
                  zászlóalj a Várkertet s kettő a vízi védműveket támadja meg.</p>
               <p>A többi hadtestek a Fehérvári- és a Bécsi-kapu ellen intéznek rohamot.</p>
               <p>Az ostrom oroszlánrésze annak a dandárnak jut, mely a várkertet fogja
                  ostromolni.</p>
               <p>A támadás előtti napon ismét megjárta a várat sváb pór álruhájában a patrióta
                  házmester.</p>
               <p>Nagyon rossz kedvvel tért vissza Richárdhoz.</p>
               <p>- Áruló van közöttünk - monda neki. - Mindent, amit kezdeni akarunk, előre tudnak
                  odaát.</p>
               <p>- Honnan tudja ezt, polgártárs?</p>
               <p>A házmester még itt is félve tekintett szét, midőn Richárdnak súgva mondá:</p>
               <p>- A várban találkoztam Szalmással.</p>
               <p>- Ki az?</p>
               <p>- Egy hírhedett kém.</p>
               <p>- Mintha hallottam volna a nevét valaha.</p>
               <p>- Meglehet. Elcsapott jegyző volt Nemesdombrul.</p>
               <p>- Ah, most már emlékezem rá.</p>
               <p>- Igen veszedelmes ember. Az egész télen folyvást szökdösött a két tábor között, s
                  Pesten sokszor megfordult. Én tudtam, hogy kém. Egyszer gyalog utánamentem
                  Cibakházáig, hogy egy szabadcsapatnak bejelentsem. Akkor el is fogták, de éjjel
                  megszökött, s most megint itt van a várban. Én ráismertem. Pedig rövidre nyírta a
                  bajuszát, s finom frakkot visel, hogy úrnak nézzék. Reszkettem, mikor elment
                  előttem, hogy ő is rám ismer. Akkor végem lett volna. Egyszer már megszorongattam
                  a torkát a kávéházban. Mind a ketten ismerjük egymást. Többet nem merek Budára
                  felmenni. De ő bizonyosan le fog ide jönni. Akkor megkapom. S jaj a fejének, ha én
                  még egyszer megkapom. Hanem most vigyázzanak a vitéz urak, hogy az az ember az
                  őrszemeiken át ne szökjék, mert az az egy ember el fogja rontani az egész
                  dolgot.</p>
               <p>Richárd mosolygott a jámbor polgártárs fontoskodó aggodalmain.</p>
               <p>Pedig a polgártársnak aligha igaza nem volt.</p>
               <p>Estefelé Richárd átlovagolt a budai partra a hajóhídon, mely a Csepel-sziget
                  hegyén volt verve a folyamon keresztül.</p>
               <p>Házmesterét már ott találta. Fraternizált a honvédekkel.</p>
               <p>Ismerte őt valamennyi. Híres demagóg volt.</p>
               <p>Mikor bealkonyodott, a polgártárs felkeresé Richárdot.</p>
               <p>- Jöjjön a partra, valamit mutatok.</p>
               <p>Richárd engedett a meghívásnak.</p>
               <p>- Nézzen ön át a pesti Duna-sor házaira. Ott fog ön látni egy kétemeletes házat,
                  melynek öt padlásablaka van. Mind az öt ablakban gyertya ég.</p>
               <p>- Látom.</p>
               <p>- Most ügyeljen ön egy óranegyedig e gyertyákra. Majd az egyik, majd a másik
                  elalszik; azután ismét meggyullad. Néha két gyertya is jelen meg egy ablakban.
                  Tudja ön, hogy mi ez?</p>
               <p>- Az, hogy ezeket a manzárdszobákat ugyanannyi ember lakja, kik egymáshoz
                  összejárnak.</p>
               <p>- Ez egy titkos telegráf. És azok a gyertyák ott jeladó betűk, amikkel a
                  várbelieket tudósítják.</p>
               <p>De most már nemcsak mosolygott, hanem nevetett Richárd.</p>
               <p>Pedig a polgártársnak megint igaza volt.</p>
               <p>Amint tízet ütöttek a két főváros órái, megindult a vár ellen három oldalrul a
                  roham. A honvédzászlóaljak előrehaladtak a falakig; a haubic vetágyúk elkezdték
                  gyújtólövegeiket szórni a várra; egy óra múlva két helyen lángolt a várbeli Úri
                  utca; az éji tűzfényben mint fekete gnómok látszottak a tűzoltó katonák az égő
                  tetők falain. A harmadik oldal rohama éjfélre volt határozva: a Pest felőli
                  támadás.</p>
               <p>Ekkor megdördült a budai várfokon, mely Pest felé néz, a bombavető mozsár. A
                  legelső bomba a Színház térre csapott le, ahol a röppentyűütegek voltak
                  felállítva. A szétrobbanó löveg megriasztá a tűzszekerészetet, az a Váci úton
                  robogva a Széna térig menekült.</p>
               <p>A második bomba a József térre vágott le. Ott éppen az ötszáz napszámos töltötte a
                  homokzsákokat. Azok szétfutottak.</p>
               <p>A harmadik bomba az Új térre esett, ahol a traverzekhez való gyapjúzsákok voltak
                  lerakva, s felgyújtá az egész készletet.</p>
               <p>Oly pontosan csapott le minden bomba éppen az előkészületi helyekre, mintha híva
                  lett volna.</p>
               <p>Híva volt!</p>
               <p>Minden előkészület el volt árulva.</p>
               <p>Az ellenfél megmutatta, hogy mit tud és mit mer. Reggelig bombáztatta a fővárost.
                  Lövegei elhatoltak annak legtávolibb részeibe. Romboltak és gyújtottak. Ötszázhúsz
                  bomba és tűzgolyó verte el az álmot a fővárosrul, s kisöpörte annak utcáit. Most
                  már látta mindenki, hogy a városban nincs menedék, s a lakosság kivonult tanyázni
                  a Városerdőbe, onnan bámulta elfordíthatatlan veszedelmét.</p>
               <p>A hidegvérű pártnak rettenetes igazságszolgáltatás volt ez. A melegvérű párt
                  elnémult, megadta magát. El kellett ismernie, hogy az ostromot kezdeni kell, nem
                  bevégezni.</p>
               <p>El kell hozatni az ostromlövegeket Komárombul, s szabályszerű várvíváshoz
                  fogni.</p>
               <p>A lelkesülés átadta a vezényletet a komoly kiszámításnak.</p>
               <p>Mihály mester feljelenté a hatóságnak ama végzetes éjen tett tapasztalatát, s a
                  hatóság vizsgálatot intézett a kivilágított ablakú padlásszobák miatt. Ártatlan
                  dolog volt az. Öt mamzel lakott az öt padlásszobában. A meggyújtott s kioltott
                  gyertyák rejtvénye könnyen kimagyaráztatott. A polgártársat kinevették.</p>
               <p>Harmadnapra megérkeztek az ostromlövegek. Csak kilenc. Kilencvenhat ellen.</p>
               <p>Hanem még ahhoz is napok kellettek, míg e nehéz, döntő lövegek felállíttatnak. A
                  hegyoldalakat kellett éjente kivágni az ütegek helyéül, s hogy az ellenfél a
                  kőtörés zaját meg ne hallja, az éji munka alatt folytonos áltámadással vonni el
                  figyelmét.</p>
               <p>Éjrül éjre folyt a harc, az ostrom, az ágyúzás, a támadás; azalatt az utászok
                  vágták csendesen a hegyoldalba az ágyúk karzatait.</p>
               <p>Május tizenharmadikán egy gránát csapott le a budai Halász téren a kamaraépület
                  melletti lőporos toronyba.</p>
               <p>Mint a kitörő vulkán, csapott föl a láng az égre, a csillagokig hányva föl égő
                  üszkeit s az üszkök között széttépett emberi tagokat. A körüle fekvő házak
                  repedezve dűltek romba. A robbanás elhordta a főtemplom tetejét.</p>
               <p>Az ostromló táborbul örömriadal kísérte fel a csillagokig ez üszköket.</p>
               <p>A várparancsnok rettentő bosszút állt érte!</p>
               <p>“Hamuvá kell lőni Pestet!”</p>
               <p>Parancsa iszonyúan teljesíttetett.</p>
               <p>Estétől éjfélig ezernyi ezer tűzgolyót okádtak az ágyúk a védtelen városra. Egy
                  folytonos mennydörgés hangzott az égen és földön, mely négy óra hosszant nem
                  tartott szünetet, s mikor e pokoli zene elhallgatott, az ifjú szép város egyik
                  végitől a másikig egy lángtengerben úszott. A gyönyörű Duna-soron, a szép ifjú
                  hölgy arcához hasonlított mosolygó panorámán harminckét palota égett egyszerre;
                  azok között a redout-épület; az országgyűlés történelmi hírű háza; oszlopcsarnoka
                  ledöntve, boltozatai bezúzva. A trónmennyezet, a miniszterek székei, a képviselői
                  padok egy zsarátnokká válva.</p>
               <p>Az ostromlók szívében megfagyott a vér. Megnémult minden; az ágyúk és az ajkak;
                  hanem abban a tekintetben, mely azon éjjelen a bíborveresre festett ég felé
                  emelkedett, volt egy rettenetes fogadás, mely szörnyűbb minden kiáltásnál, minden
                  esküvésnél, minden átkozódásnál.</p>
               <p>Egy arcul ütött istenszobornak a némasága volt az.</p>
               <p>A lángok süvöltésén, a gerendák recsegésén, a falak beomlásán kívül semmi hang a
                  nagy országvárosban. A város üres. Aki élő volt, elfutott. A fegyveres csapatok is
                  kivonultak belőle.</p>
               <p>Egész utcák, egész házsorok üresen hagyva; a kapuk, az ajtók nyitva. Ha egy
                  kíváncsinak, egy jó barátnak, egy rablónak kedve tartja, a földszinttül a padlásig
                  keresztül-kasul járhatja akármelyik házat; végigbolyonghat a tárva-nyitva maradt
                  szállásokon, s válogathat, hogy mit mentsen meg a legbecsesebb tárgyakbul a
                  gazdának vagy magának. A menekült lakosok nyitva hagyták szobáikat, hogy tűzvész
                  esetén a szomszédok, a jó barátok, vagy ha úgy jön, a tolvajok vesződség nélkül
                  bejuthassanak.</p>
               <p>Csakhogy most nincs se jó barát, se szomszéd, se tolvaj.</p>
               <p>A harminckét palota izzó füstje vérvörös mennyezetet alkot e holt kőtömeg fölött,
                  mely oly puszta, oly élettelen, mint Pompéji a kiásatás után.</p>
               <p>Hanem a Duna-parti égő paloták közt van egy, melynek öt padlásszobájában most is
                  ég az öt gyertya; egy-egy kialszik, s újra meggyullad. Ezt a házat kikerülte
                  minden golyó. A mellette levő egyemeletes ház rommá van lőve, a bombák a pincéig
                  szaggatták át szakaszait, s annak most minden ablakán láng süvölt elő.</p>
               <p>A sértetlenül maradt ház kétemeletes. Annak a lakói is elfutottak a világba; annak
                  is nyitva hagyták minden ajtaját, hisz nem tudhatta senki, hogy azt megkíméli
                  minden golyó.</p>
               <p>Hát azt az öt gyertyát ki gyújtogatja ott mégis?</p>
               <p>Ki kérdezné ezt, ki ügyelne arra e borzalmas órában?</p>
               <p>De van egy ember, aki ügyel rá. Akit el nem kergetnek sem bombák, sem tűzgolyók.
                  Ki odaveti a hátát a régi hídfő épületének, s onnan les. Lesi azt az öt gyertyát.
                  A polgártárs az. Mihály mester.</p>
               <p>Végignézte az egész rombolást. Maga is az elkárhozottak kínjait állta ki az
                  égrepesztő tombolás alatt, mellyel a harc istentagadó démona pillanatok alatt
                  szétrugdalja azt, amit a béke demiurgusa fél század alatt épített.</p>
               <p>És ott csinálgatta a maga csizmadiaeszével az égbíráló aforizmákat.</p>
               <p>“Ha a villám mennydörög, azt mondják, az Isten beszél. Hát mikor a bombák
                  dörögnek, az a királyok beszéde?”</p>
               <p>“Azt már kitalálták a tudósok, hogy az ég haragját, a villámot, hogyan lehet
                  megfogni; de a földi haragot, a bombát nem tudják elfogni.”</p>
               <p>“Hogyan merünk mi ez órában az Istenhez imádkozni, aki maga is a királyok
                  királya?”</p>
               <p>“Bántotta ennek a háznak a gazdája valaha azt a tüzért, aki most ezt a bombát ide
                  röpítette, hogy egyszerre mind a három emeletét áttörte vele, a pincében
                  szétpukkant, s végig meggyújtotta az egész házat?”</p>
               <p>“Ha valakinek a bal keze megvágja a jobb kezét, s akkor megtorlásul a jobb keze
                  visszavágja a bal kezét, annak a valakinek nem kétszeres oka van-e jajgatni?”</p>
               <p>“Ha nekem, akinek semmim sincs ebben a városban, olyan nagy a fájdalmam e
                  pusztulás miatt, milyen nagy lehet az öröme e látványon annak, aki azt
                  okozza?”</p>
               <p>Mikor aztán elhallgatott a dörgés, a kínszülte filozofálás is elmúlt a csizmadia
                  kedélyéről, hogy hétköznapibb eszmejárásnak adjon helyet.</p>
               <p>Ki az odafenn abban a házban, aki a gyertyákat az ablakokba rakta?</p>
               <p>Az áruló az!</p>
               <p>Ezt a gondolatot nem verte ki semmi a fejéből. Azt neki meg kell tudni
                  bizonyosan.</p>
               <p>Sem távol, sem közel egy élő lélek. Oltásra gondolni sem lehet most a várágyúk
                  lőközelében.</p>
               <p>A csizmadia nekiindult, hogy egyedül ráront arra a titkos jeladóra.</p>
               <p>A golyó kikerülte ház éppen olyan magára hagyott volt, mint a többi. Kapuja,
                  lépcsőajtaja nyitva. Sem házmester, sem lakó a háznál. Minden ajtón be lehetett
                  nyitni; ott hevertek ruhák, ezüstneműk szétszórva, amiket a menekülő tulajdonos
                  nem bírt magával elcipelni; ráhagyva Isten oltalmára, emberek becsületére.</p>
               <p>A csizmadia minden ajtón benyitott, hogy valakit a honn maradtak közül
                  megkérdezzen, segélyül vagy tanúbizonyságul hívjon. Az egész két emeleten nem
                  talált egy emberi lelket. Csak egy bezárt kiskutya üvöltött valamelyik konyhában,
                  mit gazdái ott feledtek.</p>
               <p>A csizmadiának egyedül kellett felbotorkálni a padláslakosztályig, ahol állítólag
                  az öt mamzel lakott.</p>
               <p>Benyitott az első ajtón; ott nem talált senkit. Nyitva hagyott szekrények üres
                  fogasokkal tanúsíták, hogy innen mindent eltakarítottak jó eleve. Hanem egy
                  gyertya ott ég az ablakban.</p>
               <p>Végigment mind az öt manzárdszobán; mindenik üres volt, emberrel nem találkozott;
                  hanem a gyertyák ott égtek az ablakokban. A gyertyatartókat egy-egy burgonya
                  képezte. Az egész szállásban egy gyertyatartó nincsen.</p>
               <p>Egy rozzant asztalon talált egy kiterített iratot. Az egy alfabet volt, melyben az
                  öt gyertyavilág mint öt pont szerepelt. A kioltott gyertyák, mint gondolatjelek.
                  Valódi telegráf egyik városból a másikba.</p>
               <p>A polgártárs támolyogva tekingetett körül. Kinek a munkája ez? Ki rendelkezik
                  itten?</p>
               <p>Az ötödik szobában egy szőnyegajtót vett észre. Benyitott rajta.</p>
               <p>Az már egy sötét helyre vezetett.</p>
               <p>Egy padlásfolyosó volt az, mely az udvarpadlás-osztályokhoz visz, mik már nem
                  szolgálnak lakásokul.</p>
               <p>Tovább botorkázott a sötétben. A szomszéd ház égése nem hatott át a
                  deszkalabirinton.</p>
               <p>Egy helyütt aztán ismét fényt látott.</p>
               <p>A ház tűzfalától jött az, melyen egy magas ablak volt, ahonnan a szomszéd házra le
                  lehetett látni.</p>
               <p>Ebben az ablakban ült valaki.</p>
               <p>Az ablak párkányát használta ülésnek, a szomszéd ház tűzfalát zsámolynak. Lába
                  alatt a mélységben már csak egy zsarátnoktenger izzott. Egy örvény, melynek habja
                  láng, iszapja parázs, fölötte vékony, kékes füstöt kerget a szél. Egyszer-egyszer
                  egy kis forgatag kerekedik benne, s az olyan magasra felhordja az aranyfényű
                  sziporkát. A tűzörvény fenekén, mint valami aranyforrás, úgy bugyog valami fényes
                  tavacska; a háztulajdonos vasárus volt, az olvadt vas hullámzik ott a pince
                  mélyén.</p>
               <p>A csizmadia lábhegyen lopódzott odáig, és bámult.</p>
               <p>De nem a ciklopi látványt bámulta, hanem azt az embert, aki itt ez ablakban
                  ül.</p>
               <p>Annak az embernek az arcán a pokoli gyönyör ragyogott. Az a vigyorgás, amivel
                  Beherik szítja a gyehennát az elkárhozottak alatt; az a gúny, mivel Azáziel
                  visszarúgja az örvényből kikapaszkodókat; az a káröröm, mellyel Astaroth tapsol a
                  kétségbeesés kínváltozatai fölött.</p>
               <p>Az az ember kiült gyönyörködni a pusztulásban.</p>
               <p>Két könyökét térdeire fektette, és állát egyik öklére támasztá.</p>
               <p>Néha-néha egyet köpött le a tűzbe.</p>
               <p>Egyszer fölemelte arcát az izzó égre, és kacagott.</p>
               <p>És azután nagyot nyújtózott, mint aki jóllakott valamivel, s a túlterhelt
                  gyönyörélvezettől vonaglik.</p>
               <p>Arcának jól látszott esni az izzó fény, mely onnan alulról felsugárzott e
                  tűzben.</p>
               <p>Egyszer aztán megragadta két kemény kéz a karjait hátulról.</p>
               <p>Az ember rémülten tekinte vissza.</p>
               <p>A csizmadia fülébe csikorgá:</p>
               <p>- Jó reggelt, uram! A gyertyákat el kellene már oltani!</p>
               <p>A felriadt ember egy kétségbeesett erőfeszítést tett, hogy az ablakból
                  visszapeckelhesse magát a padlásra; de a szomszéd tűzfal párkánya, mit támaszul
                  használt, leomlott lába alatt, s a csizmadia úgy fogta karjait, mint két
                  harapófogó.</p>
               <p>- Tetszik-e már rám ismerni? - kérdé a hátrafordult arcra meresztve vérben forgó
                  szemeit a csizmadia.</p>
               <p>A megtámadottnak e kétségbeejtő pillanatban egy mentő gondolata támadt.</p>
               <p>- Tízezer forint van nálam! - hörgé rekedten.</p>
               <p>- Az a gyertyák ára! - ordítá a csizmadia.</p>
               <p>S azzal letaszította az ablakból.</p>
               <p>Odalenn a tűzörvényben az aranyhabot hányó érctó néhány pillanatra sötét füstöt
                  vetett fel - s aztán forralta, buzogta az aranyhabot tovább.</p>
               <p>Ki volt az eltűnt ember, a titkos táviratozó, sohasem tudta meg senki. Hanem annyi
                  bizonyos, hogy Szalmás Mihályné e naptól fogva hasztalanul várta vissza eltávozott
                  urát.</p>
               <p>Három napig tartott a halálos hallgatás. Az ostromlott vár vezére azt hitte, hogy
                  ellenfele már menekülni készül a közelgő felmentő sereg elől. Már arra gondolt,
                  hogy elvágja az ostromsereg menekülési útját, a hajóhidat. Gyújtóhajókat s
                  kövekkel rakott dereglyéket bocsátott el a folyamon. Azok közül kettő a
                  Lánchíd-oszlopba csapódott s elmerült, a többit elfogták, elsüllyesztették.</p>
               <p>Harmadnapra reggel, szép, harmatos napfeljövetelnél, egyszerre megdördültek a
                  faldöntő ágyúk, miket az elmúlt éjszakákon az ostromlók felállítottak.</p>
               <p>A talapjaiban megrázkódó szikla hirdeti a várvédőknek, hogy ezúttal maga
                  Enkeladosz zörget, az olümptörő!</p>
               <p>Szemközt a hosszú bástyával a résdöntő szörnyek, oldalt az ütegrombolók.</p>
               <p>Amazok köszöntésére omlik a fal, emezeké végigsöpri a védő ütegeket.</p>
               <p>Most már mennykövet mennykőért! Most már egyik óriás a másik ellen! Vállvetve,
                  erőfeszítve; két mesebeli géniusz, két tündérvilági dzsinn, kik égő csillagokat
                  tépnek le az égről, s meteorokkal hajigálják egymás pajzsát; kiknek lábdobajától
                  döng a föld boltozatja, kiknek összecsapó ezer kezében ezerszeresen csattog a
                  fegyver, kik egymáson henteregnek a háztaposó küzdelemben, s az ítéletnapi
                  viadalban meghasogatják a felhőt, feltúrják a földet, szétmorzsolják a sziklát, s
                  tüzet okádnak egymásra, míg az egyik végképpen összezúzik, megolvad, semmivé
                  lesz.</p>
               <p>S a két kolossz párharca időtartamára nézve is méltó az óriásokhoz. Nem percekig
                  tart az, mint a könnyen haló hősök eposza; hanem négy nap, négy éjjel, folyvást,
                  szakadatlanul. Egyik gigásznak négyezer lelke van, míg az meghal, négyezer
                  halálseb kell annak, s annyiszor harap vissza.</p>
               <p>Négy nap, négy éjjel hangzik a szörnyű orgonajáték, melynek minden akkordja
                  mennydörgés. Isteni hangverseny, mely átkiált a szomszéd csillagokba. Százötven
                  ágyú zenéje, az égzengés csattanásain kezdve, a mély hangok pokoli oktávján
                  lefelé, a mindig mélyebb, dörgőbb föld alatti skálán, egész a földrengés, a
                  vulkánbőgés iszonyú basszusáig. A várban ég, ami éghet, legmagasabban lobog a
                  várpalota: Mátyás király palotája. Szomorú bosszú a leégett Pestért! Ha egyik
                  megégette a szentséget, a másik megégeti az oltárt!</p>
               <p>A várvédő ütegek mind el vannak már űzve a bástyákról; a hosszú bástyafal
                  tízölnyire ledöntve, a köröndök megközelítve az elfoglalt házakból, s a védő
                  mégsem adja meg magát. Mégis folytatja küzdelmét. Tüzet tűzért, vasat vasért dobál
                  vissza. Éjjel betömi a nappal ütött rést, s nem számlálgatja, hányan haltak meg e
                  küzdelemben.</p>
               <p>Egy diadalkoszorút csillagokból lát mind a két fél maga felett ragyogni, s egymás
                  fölé igyekszik emelni fejét, hogy melyik éri el azt hamarább.</p>
               <p>Tisztelet, becsület mind a két fél hőseinek. E nagyszerű harcban mind a két fél
                  elérte azt, és egyszerre.</p>
               <p>Midőn egyenlő fegyverrel küzdenek, sem történetíró, sem költő nem nevez jó
                  barátot, ellenséget: csak hősöket.</p>
               <p>Szemtül szembe állanak már. Az ágyúk egymás torkába ordítanak már. A rés
                  vívható.</p>
               <p>A táborkar vezetői elvetették már a tollat, a távcsőt, a kvadránst, s kihúzták a
                  kardot. Maguk vezényelnek az utolsó csapásra.</p>
               <p>- Utánam! - kiált a magyar táborkari vezér (Kleinheinz), s maga vezeti a rés ellen
                  az ostromló csapatokat. Három golyó földre teríti a ledöntött fal tövénél.</p>
               <p>- Utánam! - kiált az osztrák táborkari vezér (Pollini), s maga ád példát a
                  várőrség legvakmerőbbjeinek, kik derekukra hurkolt köteleken bocsáttatják magukat
                  a réstörésen alá, az omladékokat az ágyúdörej közepett széthányni, s a rést
                  homoktöltött lőporhordókkal kitölteni. Egy huszonnégy fontos golyó derékban
                  szakítja ketté a vezetőt.</p>
               <p>Mind a két táborkar vezére elesett. Bevégezték munkájukat.</p>
               <p>A várfalak, az ütegek romban hevertek már. A két küzdő fél szuronyközelben állt
                  egymáshoz.</p>
               <p>A döntő rohamra megérett az idő.</p>
               <p>A holnap az utolsó nap.</p>
               <p>Egyikre a két küzdő gigász közül több nap nem virrad!</p>
               
            </div>
            <div type="chapter">
               <head>ZENIT</head>
               <p>Tehát holnap.</p>
               <p>Ez lesz az a nap, melyen Attila kardja megüti hegyével az égen a korona
                  csillagképletét.</p>
               <p>A rendelet ki lett adva az általános rohamra.</p>
               <p>Május 21-én éjfélkor áltámadás lesz intézve a bástyák ellen, mely után a csapatok
                  mind visszavonulnak.</p>
               <p>Mikor aztán az ellenfél azt hiendi, hogy ismét megnyert egy napot, hajnal három
                  órakor az ágyújelszóra megindul az általános ostrom szuronnyal, lábtókkal; minden
                  bástya, minden kapu ellen.</p>
               <p>Legnehezebb küzdelem vár azokra, kiknek a rés omladványain kell felhatolniok; kik
                  a nagy köröndre másznak fel lábtókon, s akik a Várkert falszegvényeire
                  kapaszkodnak fel egymás vállain, ahova lábtókat nem vihetnek.</p>
               <p>E három legveszélyesebb rohamra a legvitézebb, tűzben próbált zászlóaljakat
                  válogatták, s felszólíták az egész hadsereg legbátrabbjait, kik akarnak önkéntesül
                  csatlakozni az első rohanókhoz.</p>
               <p>Nagy kitüntetés! Az első rohanók közt lehetni. Az ellenfél golyózáporát az utól
                  jövőkrül felfoghatni; a szuronyok élét eltompíthatni; az árkokat testével
                  betemethetni!</p>
               <p>Ezer meg ezer önkéntes kérte magának e kitüntetést. Tüzérek, kiket nem fárasztott
                  ki az elmúlt napok munkája, huszárok, kiket kifárasztott a hosszú veszteglés,
                  könyörögtek vezéreiknek, hadd vehessenek részt az ostromban; még gúnyolt
                  nemzetőrök, hazagondoló családapák, lenézett polgárkatonák is előretolakodtak,
                  hogy a rohamoszlop élén lehessenek.</p>
               <p>Nem volt már melegvérű, hidegvérű párt; nem volt különbség politikai vélemény
                  szerint. Fehér toll és veres toll abban versenyzett, hogy melyik fog hamarább
                  odafenn lenni a bástyafokon.</p>
               <p>A megelőző nap estéjén Baradlay Ödön meglátogatta öccsét, Richárdot. Az akkor a
                  Gellérthegy alatti lovassági táborban tanyázott.</p>
               <p>A minapi összezördülés óta nem találkoztak. Valami feszültség maradt közöttük.
                  Richárd nagyon örült, midőn bátyját meglátta. “Mégis ő az okosabb. Ő kezdi a
                  kibékülést” - gondolá magában.</p>
               <p>Annálfogva a legszívélyesebben igyekezett fogadni a közeledőt.</p>
               <p>Ödön olyan volt, mint máskor; se derültebb, se borultabb.</p>
               <p>Ezúttal nemzetőri egyenruháját viselte. Ami magyarázatát találhatta abban, hogy a
                  katonák nem szívesen néztek a közöttük őgyelgő polgári öltözetre. Azt tartották,
                  hogy aki ilyenkor kardot nem visel, az mind pipogya ember.</p>
               <p>- Holnap reggel tehát döntő ostromra megyünk - monda Ödön Richárdnak.</p>
               <p>- Tudom, bátya. Éjfélkor áltámadás, hajnalban ostrom.</p>
               <p>- <hi>Jól jár az órád?</hi> - kérdé Ödön.</p>
               <p>- Nem nézegetem én azt - felelt félvállról Richárd -; majd mikor az ágyúszó jelt
                  ád, akkor tudom, hogy kezdődik a tánc.</p>
               <p>- Nem jól tudod; az első ágyúszó előtt fél órával meg kell indulni az önkéntes
                  csapatoknak, amik a III-ik hadtestből a nagy köröndöt s a II-ik hadtestből a
                  Várkertet fogják megrohanni. Azért nagyon jó lesz, ha az órádat az enyimhez
                  igazítod, ami a főparancsnokság órája szerint jár.</p>
               <p>- Hát jól van, öreg. Azt is megteszem.</p>
               <p>Richárd még mindig tartott meg bátyjával szemközt valami hetykeséget, amit nem
                  bírnak megtagadni olyan emberek, kik derék katonák voltak, más fakó polgárok
                  ellenében, kiket tisztelnek, becsülnek, de akik nem szagoltak lőport. Ödön pedig
                  szokott nyugalmával szólt hozzá:</p>
               <p>- És mármost hallgasd meg, hogy mit mondok. Te énnekem néhány nap előtt egy szót
                  mondtál, amit magamban sem akarok ismételni.</p>
               <p>- Ah! S te oly haragtartó volnál, hogy még emlékeznél arra?</p>
               <p>- Az egy olyan szó, amit egy Baradlaynak nem mondhat senki megtorlatlanul, még egy
                  másik Baradlay sem. S ami, ha egyszer rá van fenve, le nem törülheti senki, csak
                  saját maga.</p>
               <p>- Tehát mit akarsz? Mi párharcot nem vívhatunk.</p>
               <p>- Fogunk. A legkomolyabb párbajt, mely valaha férfiak között végbement. Egy olyan
                  párbajt, mely éppen egymást megsértett testvéreknek való, akik egymást szeretik,
                  de egymásnak meg nem bocsátanak. Te besoroztattad magad azon önkéntesek közé, kik
                  szuronnyal kezükben fogják ostromolni a várkerti bástyákat. Én besoroztattam
                  magamat azok közé, akik a köröndöt fogják lábtókon megrohanni. Mikor hallani fogod
                  az ágyúlövést, akkor kezdődik kettőnk között a párbaj. Én a lábtón, te a kerten
                  át. Barrière a sánc. Amelyikünk hamarább föllép a vár fokára, azé a lovagias
                  elégtétel.</p>
               <p>Richárd megrettenve ragadta meg bátyja kezét.</p>
               <p>- Bátyám, te tréfálsz! Te meg akarsz engem ijeszteni! Hogy te, akinek a kisujjában
                  több ész van, mint egy ilyen Haudegennek a fejében, mint magam, odamenj, és fejbe
                  üttesd magadat egy ostoba cserepár puskaagyával, hogy együtt másszál a lábtón a
                  honvédekkel, ahol még, ha meg akarna is valaki menteni, nem teheti, ahol azok,
                  akik elöl mennek, a világos halálba mennek bele. Hogy te: családunk büszkesége,
                  anyánk istápja, hazánk reménye, mindnyájunk szeme fénye; odavesd magadat a
                  szuronyok közé; ah, ez egy kegyetlen büntetés tőled, amit számomra találtál ki.
                  Nem kívánja senki ily próbáját a bátorságnak tőled. Nem neked való a harci munka.
                  Durva férfiaknak való az, kik egyébre jók nem vagyunk. Te lelke vagy seregünknek,
                  ne akarj keze-lába lenni. Mi tiszteljük az észt azért, ha hánytorgatjuk is nyers
                  bátorságunkat. Egy elejtett, egy visszavont, egy meg nem gondolt szóért ne akarj
                  ily bosszút állni azokon, akik szeretnek. Tégy velem, amit akarsz, ha sértve vagy.
                  Küldj bele fejjel az ágyúba. Megyek, de téged nem viszlek magammal. Mondd, hogy
                  csak meg akartál fenyíteni, és nem teszed azt.</p>
               <p>Ödön szilárdul válaszolt:</p>
               <p>- Amit megmondtam, megteszem. Te tedd, amit akarsz.</p>
               <p>És indulni készült.</p>
               <p>Richárd útját állta; nem akarta elbocsátani.</p>
               <p>- Ödön! Bátyám! Az Istenre kérlek. Bocsáss meg! Gondolj anyánkra; gondolj nődre,
                  gyermekeidre!</p>
               <p>Ödön megindítatlanul tekinte rá, mint egy ércszobor.</p>
               <p>- Gondolok erre a mi édesanyánkra, “itt” (a lábával a földre dobbantott), s védem
                  nőm, gyermekeim “ott” (és felmutatott a bástyafokra).</p>
               <p>Richárd félreállt útjából, s elfordítá fejét. Ily szókra nem volt ellenvetése.</p>
               <p>Ödön indult.</p>
               <p>Mikor Richárd menni látta bátyját, szemében könny volt, úgy tekinte rája, s két
                  kezét feléje nyújtá.</p>
               <p>Talán ily válságos pillanatban meg is ölelhetnék egymást a testvérek?</p>
               <p>Ödön nem nyújtotta kezét. Párbaj előtt nem szoktak a felek kezet szorongatni.</p>
               <p>- Majd ha <hi>odafenn</hi> találkozunk - monda öccsének. - Órádon a
                  percet megnézni el ne felejtsd, amikor a várfalon lész.</p>
               <p>E szóval vált el tőle.</p>
               <p>Büszke volt, ha megtámadták, mint Azrael, még saját testvérével szemben is!</p>
               <p>Három óra!</p>
               <p>Kezdődik a nappal...</p>
               <p>A tüzérek óráikkal kezükben állnak az ágyúk mellett. Mély, álomülte csend van. A
                  Svábhegy ligeteiből aláhangzik a fülemüle éjjeli csattogása.</p>
               <p>Mikor aztán az óramutató a perchez ér, egy pillanatban megdördül ötvenkilenc ágyú,
                  s a dörgést folytatja egy óriási kiáltás körös-körül: “Éljen a haza!”</p>
               <p>S azzal minden ponton kezdődik az ostrom.</p>
               <p>A nap még nem világít; de világít a szörnyű reggelre ébresztett várvédők irtó
                  tüzelése.</p>
               <p>A svábhegyi főhaditanyáról látni, mint hömpölyög hangyabolyként a 34-ik
                  honvédzászlóalj önkéntes csapatja fel a rés omladékain; a várfokról kartácszápor
                  fogadja őket; vissza-, majd megint előrehömpölyögnek, felhatolnak a sáncra,
                  szurony szurony ellen küzd már; az ellenfél visszaveri őket, s leszorítja a
                  résről. Hanem a várvédők tisztjei halva maradtak ott.</p>
               <p>A másik két zászlóalj, a 19-ik és 47-ik a lábtókon halad előre. Közéjük osztva az
                  önkéntesek. A körönd ágyúiból, a tornyacsok ablakréseiből lövik őket. Hasztalan: a
                  lábtók oda vannak már támasztva a falnak, s a megindult hadoszlop
                  ellenállhatatlanul tolja fel magát a hágcsó fokain; az itt közeledőket nem lehet
                  visszaűzni, ezeket csak meg lehet ölni.</p>
               <p>Egyik lábtón halad fölfelé Baradlay Ödön. Jobbjában kivont kardja. Azon a lábtón
                  első volt. Nem hagyta magát mástól megelőzni.</p>
               <p>Azon a helyen a várfalat az olasz zászlóalj egy csapatja védi.</p>
               <p>Jól védi.</p>
               <p>Míg a honvédek a lábtókat a falaknak támaszták, sok bajtársuk holttestén kellett
                  átlépniök, s mikor már fölfelé haladtak, sok jajkiáltás hangzott a légben, amint a
                  lelőtt vitéz a magasból aláhullott. Sokszoros halál, odalenn saját társainak
                  felfelé tartott szuronyai fogadják a leesőt.</p>
               <p>Ödön haladt fölfelé, oly egykedvűen, mintha csak fogadásból haladna fel egy
                  egyiptomi piramid fokain, ahol nem egyebet akarna bebizonyítani, mint azt, hogy
                  nem szédül.</p>
               <p>Amikor fölfelé tekintett, láthatá, hogy a hágcsó felső végénél a falon, félig
                  rejtve a mellvédről, áll egy katona, lövésre készen tartva fegyverét.</p>
               <p>Ez az ő “átellenese”.</p>
               <p>Amint Ödön a hágcsó közepén jár, egyszerre a lába alatt elkiáltja magát egy
                  ismerős hang:</p>
               <p>- Hohó! Patrónus uram! Én is itt vagyok!</p>
               <p>A hangról Mausmannra ismer Ödön.</p>
               <p>A vitéz tornász a hágcsón alulról kapaszkodik fölfelé, társainak hasmánt fordulva,
                  s eléje kap Ödönnek. Megmutatja, hogy ő így is tud. Úgy mászik, mint egy macska, s
                  nemsokára Ödön feje fölött a létra tetejére lódítja át magát, s onnan kiált Ödönre
                  diadalmas kacajjal:</p>
               <p>- Az nem járja, patrónus uram, hogy ön előttem menjen. Én kapitány vagyok, ön csak
                  közlegény.</p>
               <p>Ödön azonban ismét meg akarta előzni. Benne is föltámadt e bursikóz versenyzésre a
                  vetélkedési ösztön. Amikor aztán az előrehaladt legionárius gyöngéden lenyomta
                  Ödön vállát tenyerével.</p>
               <p>- Patrónus uram, hagyjon engem elöl menni! Nekem senkim sincs az egész
                  világon.</p>
               <p>S ezzel a szóval három fokot átszökött a lábtón.</p>
               <p>Ama katona ott a várfokon arcához fogta a puskát, s lefelé célzott.</p>
               <p>Mausmann észrevette azt. Felkiáltott rá hetykén:</p>
               <p>- Aztán jól célozz, makarónievő, mert még különben meglősz.</p>
               <p>A következő percben eldördült az olasz fegyvere. Mausmannak mind a két keze
                  elereszté a hágcsó fokát. Fejét hátrafordítva kiálta az utána jövő Ödönnek:</p>
               <p>- Vigyázz! Aufg’schaut!</p>
               <p>- Mi az?! - kiálta Ödön.</p>
               <p>- Ami sohasem történt velem... Az, hogy meghalok.</p>
               <p>Azzal hanyatt bukott Ödön fején keresztül.</p>
               <p>Most azután Ödön megfeszített erővel haladt fölfelé.</p>
               <p>A katona megtölté fegyverét.</p>
               <p>Csak pár ölnyire volt még tőle Ödön.</p>
               <p>A katona egyenesen fejének tartotta a puskát. Belenézhetett a cső üregébe.</p>
               <p>Még egy öl. Akkor a katona lábhoz ereszti a fegyvert, keblébe nyúl, s a Szurony
                  hegyére feltűz egy fehér zsebkendőt.</p>
               <p>A vár túlsó oldalán, a Várkert felől, a 16-ik zászlóalj ostromolt.</p>
               <p>A Grósz-féle ház falát törték keresztül, mely a Várkert falához fekszik, s e résen
                  keresztül törtek fel a Várkertbe.</p>
               <p>A budai királyi kertet százados fák árnyékolják be, utai ősrégi puszpángbokrokkal
                  szegélyezve. Déli oldala enyhe lejtőt képez, keleti meredélyén három terasz
                  emelkedik egymás fölé, miknek tömör oldalfalai szőlőlugassal, fügefaszőnyeggel
                  vannak boldog időkben betakarva.</p>
               <p>E napon hiányzott szőlőlugas és fügefasövény.</p>
               <p>Az ostromlók egymás vállaira lépve kapaszkodtak fel, vagy szuronyaikat döfték a
                  falak rovátkáiba, s társaik e vaslépcsőkön haladtak fölfelé.</p>
               <p>A fák mellett, a díszcserjék között harcolt férfi férfi ellen. Az ostromlók
                  elfoglalták a második terasz ajtaját is. Onnan felnyomultak a kőlépcsőn. A védők
                  fölmenekültek a harmadik teraszra.</p>
               <p>Mikor aztán a honvédek a harmadik teraszt akarták megostromolni, egyszerre
                  szemközt jön rájuk a vároldali kígyóút felől egy új ellencsapat.</p>
               <p>Az ellenfél legvitézebb harcosai voltak azok, a Vilmos-ezred négy szakasza.</p>
               <p>Ezek a vízi védművektől jöttek, hol a paliszádokat már elfoglalták az ostromlók, s
                  a védők feladva a vár alatti harcot, siettek fel a várba, a benyomult győzteseket
                  végerőfeszítéssel kivetni onnan.</p>
               <p>A Várkert teraszán összetalálkozott a két szemközt jövő csapat.</p>
               <p>Az a tér, ahol összejöttek, a Várkertnek azon oldala, melyet két rézsútos fal zár
                  el külön szakaszként; olyan az, mint egy négyszög-udvar, a hajdani fejedelmi
                  oroszlánrekeszek mintájára, amikbe harcjátékok alkalmával összeeresztették a
                  rostélyok fenevadait, oroszlánt, tigrist, párducot, bikát, szarvorrút, hogy
                  küzdjenek, míg a szűk, menedéktelen négyszög-udvaron egyik a másikat föl nem
                  emészti.</p>
               <p>Egy ilyen oroszlánrekeszbe jutott bele a két ellenséges csapat. Csak akkor vették
                  észre egymást, mikor az egyik innen, a másik amonnan beugrált a meredek falon,
                  melynek nincs kapuja.</p>
               <p>A cserjék közt alig harminclépésnyi távolban látták meg egymást.</p>
               <p>- Adjátok meg magatokat! - kiálta a honvéd őrnagy.</p>
               <p>- Tüzelj, szuronyt szegezz! - felelt rá az osztrák kapitány.</p>
               <p>S egymásra lőtt a két csapat.</p>
               <p>Az osztrákoktól elesett a lövésre a kapitány és a hadnagy, a magyaroknál sebet
                  kapott az őrnagy és még egy tiszt.</p>
               <p>Sem magyar, sem osztrák nem ügyelt arra, ki esett el. Richárd felkapta egy elbukó
                  honvéd szuronyos fegyverét, s előrerohant a középúton.</p>
               <p>Azon út oly keskeny, hogy szuronyküzdéshez csak egypár embernek ád helyet; alatta,
                  fölötte csúszós fűvel benőtt meredély, melyen nem lehet megállni a harcot. Tehát
                  azon a keskeny téren kell végigverekedni a két csapatnak, míg az utolsó harcos
                  túléli a másikat.</p>
               <p>És halálig kell verekedni, mint a rekeszbe zárt fenevadaknak, mert a falveremből
                  menekülni nem lehet.</p>
               <p>Richárd megvetette a lábát a puszpángbokrok között.</p>
               <p>Kitűnő szuronyvívó volt. Azt tudta, hogy életét drágán fogja eladni.</p>
               <p>De azért mégis meg fogják azt venni.</p>
               <p>Ha ledöf tíz embert egymás után, a tizenegyedik csak elejti.</p>
               <p>Az gondolatnak is szörnyeteg volna, egy embernek azt vállalni fel, hogy sorba egy
                  egész hadcsapatát az ellenfélnek egyenkint leölje, s maga utolsónak maradjon.</p>
               <p>Mikor ott szembeállt a közelgő ellenféllel, végigvillámlott Richárd lelkén: “Meg
                  kell itt halni!” S e villámfénynél egy perc ezredrésze alatt elbúcsúzott
                  mindattól, amivel lelke tele volt: a győzelmi örömtől, a szép menyasszonytól ott a
                  zárdában s az alvó ellenféltől, kinek tett fogadását nem tudja beváltani.</p>
               <p>Meg kell e helyütt halni bizonnyal.</p>
               <p>Az első támadót letaszította szuronya az oldalmeredélyen.</p>
               <p>A másikat visszalökte társai közé sebesülten.</p>
               <p>A harmadik hirtelen visszahökkent, s szuronyával felmutatott a fejük fölötti
                  teraszra.</p>
               <p>A harmadik teraszon, mely fejük fölött uralgott, egy közeledő szuronysor villogása
                  látszott meg.</p>
               <p>Új csapat közelít az oroszlánketrechez.</p>
               <p>Akit az a szuronysor meg fog támadni, veszve van.</p>
               <p>De kié hát az a szuronysor?</p>
               <p>A felkelő nap megfelelt rá.</p>
               <p>Amint keleten egy felhőhasadék alul kilövellé sugarát, ama közeledő szuronysövény
                  közül egy lobogó nemzetiszín zászlót világíta meg.</p>
               <p>- Éljen a haza! - hangzott e pillanatban a harmadik teraszon.</p>
               <p>Az újan érkező honvédcsapat keresztülugrált a mellvédeken, s a meredélyen alá,
                  mint a hógörgeteg az ellenfélre, egy perc alatt összegomolyodott véle, s onnan
                  lesodorták egymást egész az alsó kerítésig, ahol a minden oldalról körülfogott
                  osztrák csapat, legyőzve, elnyomva, megadta magát.</p>
               <p>Az a búzavirágszín egyenruhás alak, ki mint mentőangyal repül alá a füves
                  meredélyen Richárdhoz - Baradlay Ödön.</p>
               <p>Ott aztán egymás karjába omlanak.</p>
               <p>- Nagyon-nagyon haragszom rád! - szól indulatosan Richárd, s haragjában még jobban
                  odaöleli testvérét.</p>
               <p>Amiért aztán az az öröme van, hogy bátyját nevetni látja.</p>
               <p>Ami oly ritka tünemény.</p>
               <p>- Hogy kerültél ide?</p>
               <p>- A váron keresztül.</p>
               <p>- Benn vagyunk a várban?</p>
               <p>- Minden ponton.</p>
               <p>- A várparancsnok?</p>
               <p>- Az elesett.</p>
               <p>- Ah, ti minden babért letéptetek előlünk!</p>
               <p>- Még van egy levele. Mentsétek meg a Lánchidat!</p>
               <p>- Igaz. Bajtársak, a Lánchíd elé!</p>
               <p>- Isten veled! Ma még találkozunk. Én sietek a Bécsi-kapuhoz, ott még van egy
                  makacs ellencsapat, amit le kell fegyverezni. Ti zárjátok el az útját a
                  Lánchídhoz.</p>
               <p>Az a Lánchíd az ország egyik büszkesége; az építészet valódi diadala; világcsoda,
                  mit a rodoszi kolosszal egy sorban emlegetnek; most az forgott veszélyben.</p>
               <p>A várparancsnok megmondá Budaváros kérelmi küldöttségének, hogy ha a vár elesik, ő
                  e remekművét a világnak a levegőbe röpítendi. Szavait megörökítette a városi
                  tanács jegyzőkönyve, melyben azok most is olvashatók.</p>
               <p>S e fenyegetés komolyan volt mondva.</p>
               <p>A négy lat ólom, mely a várparancsnokot a fő őrhely előtt leteríté, meggátolá,
                  hogy azt ő maga hajthassa végre.</p>
               <p>De maradt végrendeletének teljesítője.</p>
               <p>Alnoch ezredes volt az, a vízi védmű oltalmazója.</p>
               <p>Az ott egész napfeljöttéig védte a paliszádokat.</p>
               <p>Akkor megpillantá ő is a magyar trikolórt a várormokon.</p>
               <p>Arra beszegezteté ágyúit.</p>
               <p>Futó menekvők a várból hírül hozták neki, hogy a várparancsnok elesett.</p>
               <p>Akkor elhatározta, hogy ő fogja bevégezni a katasztrófát. Sietett a
                  Lánchídhoz.</p>
               <p>Néhány pillanattal elébb érkezett oda, mint a Várkert felől siető honvédek.</p>
               <p>Előrefutott, katonáit maga mögött hagyva.</p>
               <p>Az, aki legközelebb érte, Baradlay Richárd volt.</p>
               <p>Futottak egymás nyomában sebesen, mint őz után a farkas. Mindkettő tudta, miért
                  fut.</p>
               <p>Alnoch hamarább ért a célhoz. Egy szekrény volt a budai hídoszlop közepébe félig
                  beékelve. Arra a szekrényre fölugrott. Az volt a tűzakna nyílása, mely négy mázsa
                  lőporral megtöltve, a roppant tömör oszlop összedöntésére volt szánva.</p>
               <p>A tűzakna mellett állt egy sapeur, égő kanóccal kezében.</p>
               <p>- Bajtárs! - kiálta Richárd az ezredesre.</p>
               <p>- Nem vagyok az.</p>
               <p>- Add meg magadat!</p>
               <p>- Jer ide értem!</p>
               <p>- Le vagytok már győzve.</p>
               <p>- Én még nem.</p>
               <p>- Biztosítom életedet, ha velem jössz.</p>
               <p>- Én pedig biztosítom halálodat, ha közelebb jössz. Alattam a tűzakna.</p>
               <p>Richárd nem szólt többet, hanem közelebb lépett hozzá.</p>
               <p>Ekkor az ezredes a közelében álló sapeurhöz fordult.</p>
               <p>- Gyújtsd fel a tűzaknát!</p>
               <p>Az árkász a Dunába dobta a kanócot, s elfutott.</p>
               <p>Richárd még egy lépést tett az ezredes felé.</p>
               <p>Az kihúzta öve mellől pisztolyát, odatartá a tűzakna torkához, s ránézett a
                  közeledőre.</p>
               <p>A következő percben úgy tetszett Richárdnak, mintha a felkelő nap ezer cikcakkot
                  szökellve szakadna le az égről, s az egész világegyetem az ő mellére zuhanna, egy
                  vörös káosszá felbomolva, mely süketít, vakít és agyonnyom egy pillanatban.</p>
               <p>Mikor nagyon sokára ismét fel tudott lélegezni, s szemeit felnyitá, oda találta
                  magát ékelve a Lánchíd-oszlop és a karzatfák közé; feje fölött az ég egy nagy
                  füsttömeggel volt beborítva, mely egyre magasabbra emelkedett, s terült széjjel,
                  mint egy pálma koronája. Szeme előtt még mindig veres volt az egész világ, s
                  orrán, száján szivárgott a vér.</p>
               <p>Feltekintett a Lánchíd-oszlopra. Az sértetlenül állt. Hanem a boltozat alatt ott
                  feküdt egy fekete tömeg. Valaha emberalak, most egy darab szén, kezek nélkül, fej
                  nélkül, ismerhetlenül.</p>
               <p>A híd mindkét oldalán tódulva rohantak elő a honvédek.</p>
               <p>Richárd csodálkozott rajta, hogy nem hallja, mit kiáltanak.</p>
               <p>Reggel hat óra volt. Budavár minden ormán a trikolór lobogott. Pest minden utcáján
                  az őrjöngő öröm diadalordítása kiáltott az égbe!...</p>
               
            </div>
            <div type="chapter">
               <head>AZ ELDOBOTT LÉLEK</head>
               <p>Budavár minden utcáján csorgott a vér a csatornákban....</p>
               <p>Egymáson keresztül-kasul omolva hevernek szerteszét a halottak. Magyar, német,
                  olasz, horvát. A várfalakon, a köröndök felett, a sétánysoron, a Várkert bokrai
                  közt, a György téren, a lovagiskola előtt, a fegyvertárnál, a főőrhelynél, a Dísz
                  téren, a három kapunál, a József-bástyán, az Úri utcán, az Országház utcán, néhol
                  halommal, mint a résnél, hol legdühösebb, legmakacsabb volt a küzdelem.</p>
               <p>A királyi vár még egyre lángolt. Régibb romok csak füstölögnek már; omladékkal,
                  szenes gerendákkal fedve az utcák; a házak oldalai bezúzva nehéz golyóktól, a
                  tetők széttépve; minden ablak üvegtelen; a kövezet felszántva a bombáktól;
                  szétszórt sánckosarak között, tönkrezúzott ágyúk mellett a levert tüzérek; az
                  egész fölött egy lomha füstfelhő; lőpor és égő korom füstje.</p>
               <p>E szomorú utcákon keresztül halad végig a dél óráiban Baradlay Richárd.</p>
               <p>Egy frissítő hideg fürdő, egy katonás reggeli elfelejteté vele, hogy ma reggel
                  annyi veszélyes játszmát játszott ki a halállal. Az utolsónál csoda volt
                  megmenekülése. A Vezúvot akarta letakarni egy papírlappal kitörése előtt. A
                  papírlap elégett, a keze nem. Az a múltkori láthatatlan selyemfátyol őrizte fejét,
                  hogy a Lánchídoszlopon szét ne zúzzák. A tűzakna lefelé tört ki és oldalvást. Így
                  maradhatott élve. Hanem a feje még most is zúg bele.</p>
               <p>A legelső volt mégis, amire megemlékezett, a beteg nő a kórházban, ki Palvicz
                  gyermekéhez utasíthatja.</p>
               <p>Még egy pohár rosztopcsinnal leöntve kábulatát (ami ellen azt nagyon jónak
                  tartotta), sietett fel a várba.</p>
               <p>A hullákon, az ágyúkon, a cserepeken, a gerendákon kellett még keresztüllépdelnie,
                  hogy eltaláljon arra a helyre, amit keres.</p>
               <p>Egy tizenhét napig ostromlott városban pedig nem oly könnyű valakinek tájékozni
                  magát. Némely jól ismert ház nincsen sehol. Eltűnt.</p>
               <p>Azt tudta Richárd, hogy a kórházak fölé fekete zászló volt felvonva
                  figyelmeztetésül. Civilizált ellenfél a fekete zászlóra nem lő.</p>
               <p>Arról a gyászlobogóról rá lehetett találni a keresett házra.</p>
               <p>Hanem abba a kórházba meg nem akarták beereszteni Richárdot.</p>
               <p>Az őrül állított honvédek azt válaszolták neki, hogy oda mindenkinek meg van
                  tiltva a belépés.</p>
               <p>- Ki adta a rendeletet?</p>
               <p>- A térparancsnok.</p>
               <p>Ráment a térparancsnokra:</p>
               <p>- Miért nem szabad a kórházba bemenni?</p>
               <p>- Mert ott kiütött a kórházi üszög.</p>
               <p>- De én nem bánom, ha a fekete halál vagy a keleti pestis ütött is ki; nekem be
                  kell mennem.</p>
               <p>- Elvisz az ördög.</p>
               <p>- Dehogy visz. Ma bedugtam a lábamat a kéményén, mégsem kapott el. Nem félek én a
                  levegőtől.</p>
               <p>- De hát mi dolgod van abban a kórházban?</p>
               <p>- Becsületbeli ügy.</p>
               <p>- No, hát eredj! Hanem ha belehalsz, rám ne hagyd az árváidat.</p>
               <p>Richárd visszament a kórházhoz a térparancsnok engedélyével.</p>
               <p>A kórházban akkor éppen egy tábori orvos sem volt. Mind a halálra sebesült
                  várparancsnoknál voltak.</p>
               <p>Egy öreg betegápolónéval lehetett csak beszélni.</p>
               <p>- Van itt egy Bajcsikné nevű asszonyság?</p>
               <p>- Van.</p>
               <p>- Merre van a nők osztálya?</p>
               <p>- Itt.</p>
               <p>- Vezessen hozzá!</p>
               <p>A vén banya ajtókat nyitogatott nehéz, fojtó légű szobákban, mikbe lépve Richárd
                  arra a gondolatra jött, hogy ha a tűzakna a pokol kéménye volt, ez itt valósággal
                  a pokol konyhája. Itt főzik a halált.</p>
               <p>Az ápolónő egy függönyös ágyhoz vezette Richárdot, s annak a függönyét félrehúzta
                  előtte. Ott feküdt egy emberalak, rövidre nyírott hajjal, szederjes
                  ábrázattal.</p>
               <p>- Ez az.</p>
               <p>- Alszik? - kérdé Richárd.</p>
               <p>- Meghalt - felelé az ápolónő.</p>
               <p>- Mikor?</p>
               <p>- Ma reggel.</p>
               <p>- És a cselédje?</p>
               <p>- Az meghalt tegnap éjjel.</p>
               <p>Richárd maga elé bámult. Mintha egy talányt akarna megfejteni, mely a másvilágba
                  tűnt el előle.</p>
               <p>Odahajolt a tífuszban elhalt nőalak fölé; s akkor vette észre, hogy az ágy
                  melletti falra ákombákom írással valami van feljegyezve.</p>
               <p>Kibetűzte az írást.</p>
               <p>“A fél rézpénz - Monor - Kaszáné - 73.”</p>
               <p>Ezt akarta tudni.</p>
               <p>Visszabocsátá a függönyt a nyoszolyára. A betegápolónőnek adott egy aranyat, s
                  azzal sietett a halál e házából.</p>
               <p>Mikor kilépett belőle, oly jólesett egyet lélegezhetni a friss levegőből, a
                  lőporfüsttel, korombűzzel terhelt levegőből.</p>
               <p>A Dísz téren Ödönnel találkozott. Az eléje sietett derült arccal.</p>
               <p>- Hatlépésnyire tőlem! - kiálta eléje Richárd. - A tífuszkórházból jövök. Ma ne
                  közelítsen hozzám, akit szeretek.</p>
               <p>És elfutott előle.</p>
               <p>Richárd bérkocsit keresett, és hajtatott Monorra.</p>
               <p>Otthagyta Pestet friss diadalmámorával.</p>
               <p>Legalább egymillió éljenkiáltást s egypár ezer csókot vesztett el vele.</p>
               <p>Ment ahelyett fölkeresni a “meghalató intézetet”.</p>
               <p>Mi az a meghalató intézet?</p>
               <p>Majd mindjárt megtudjuk.</p>
               <p>Kínában, amint tudós Wagner Cristophorus írja, az a bevett és törvényesen
                  helybenhagyott szokás van, hogy miután évi átalány szerint tíz százalékkal több
                  leány születik, mint fiú, ez a <hi>manco</hi> a természet <hi>bilance</hi>-ában akként üttetik helyre, hogy a fölös számú
                  csecsemők egy meghatározott napon a Lileu Ping szigetre összehordatnak, ott
                  megáldatnak, beszenteltetnek, s aztán a “sárga folyóba” belehajigáltatnak. A sárga
                  folyónak a keleti partja mocsáros, ott a bambusz közt sok gyík lakik, mik tátongó,
                  százfogú fejeiket feltartják a vízből. Egy kis ideig úsznak a gyermekfők a víz
                  fölött, mire a mocsárhoz leértek, már akkor csak a krokodilfők úszkálnak a
                  vízen.</p>
               <p>Ekkor azután a mandarin megköszöni a százkezű Visnunak, hogy ilyen sok hím- és
                  nőnemű újszülöttet ajándékozott ez évben is a mennyei birodalomnak: “Íme, a
                  differencia tisztelettel visszaküldetik.”</p>
               <p>És ezzel lekvitteltek egymással: a társadalom és a természet.</p>
               <p>Nálunk a hasonló lekvittelést gyermekgyilkosságnak nevezik; büntetése öt
                  esztendő.</p>
               <p>Ez itt sokkal rafinírtabb módon intéztetik el.</p>
               <p>Ahelyett hogy kínai barbár őszinteséggel azt mondanák annak a felesleges
                  istenáldásnak: “Te kis síró-rívó portéka, aki senkinek sem kellesz, midőn megvagy;
                  aki magad sem tudod még, mit tesz lenni vagy nem lenni. Látod, eltévesztetted a
                  dolgot, nem ide voltál híva; valami más csillagzaton kellett volna születned; itt
                  nem ismer senki. Az apád nem bán, az anyád nem ér rád; ez talán cseléd, ki maga is
                  más házánál kuporog; talán divathölgy, kinek bölcsőd útjában lenne; talán
                  szerencsétlen, kinek lételed szégyen; vagy talán takarékos gazdaasszony, kinek sok
                  pénzébe kerülnél, míg felnősz. Eredj isten hírével vissza! Szüless át egy másik
                  csillagzatba, ahol privilégium nélkül lehet születni. Te kis porba esett isteni
                  szikra, te csírája a léleknek egy tökéletlen állatban, te semmiből lett semmi;
                  szállj le a víz fenekére, szállj fel az égbe, s mondd meg Visnunak, hogy itt is
                  voltál” - ehelyett minálunk kitalálták a “dajkaságba adást”.</p>
               <p>Ez a “meghalató intézet”.</p>
               <p>Nem ölik meg azokat a szárnyavesztett apró angyalkákat, csak meghalatják őket.</p>
               <p>A Pest körül levő falvak mind tele vannak ilyen dajkaságokkal.</p>
               <p>Erről a dologról nem vezet senki statisztikát.</p>
               <p>Kerül-e valaha vissza “egy” azok közül, akiket odaküldtek? Nehéz volna rá
                  megfelelni.</p>
               <p>Amint Richárd belépett a megholt nő által jelzett házba, a konyhán keresztül az
                  udvarszobába nyitva, csaknem elfutott onnan.</p>
               <p>Minden érzéke meg volt támadva egyszerre.</p>
               <p>Az a megnevezhetetlen bűz, ami egy mindig emberrel telt, soha nem szellőztetett,
                  alacsony, földes szobában megörökült: miazma, penész, piszok együtt! A tífuszos
                  kórház halálgőze nem éri azt utol.</p>
               <p>Az a nyirok, mely egyszerre végigborzongatja az egészséges bőrt, s közelgő
                  nyavalya előérzetét költi fel az idegekben.</p>
               <p>Az a savanyú, émelyítő íze a légnek, amit minden pórus érez, mintha csupa íny
                  volna mindenik.</p>
               <p>S e bűzben, e nyirokban négy ágy és egy bölcső tele nyivákoló, ordító, bömbölő
                  porontyokkal; akik közül legjobban van ellátva az, amelyik meztelen; akin nem lóg
                  a gyalázatos rongy.</p>
               <p>Hármával összezsúfolva egy vacokba, melyet használnak addig, míg egészen össze nem
                  rohad, hentereg, mászkál, dulakodik az állativadékok legtehetetlenebbike. Egy- és
                  kétévesek többnyire.</p>
               <p>A tizenharmadikat a bölcsőben ringatja egy harmadfél éves gyerek, kinek ezzel a
                  munkával kell megszolgálni azt a főtt krumplit, amit markából fal nagy mohón. A
                  bölcsős gyermeknek még hímzett ruhája van, és szalagos vánkos a feje alatt. Az nem
                  sír; egy nagy szopacs van a szájába dugva. Azzal csalják meg az anyai emlő
                  helyett.</p>
               <p>A kályha padkáján nyavalyog egy kétéves fiúgyerek, kinek a két lába be van kötve;
                  bizonyosan sebes.</p>
               <p>Richárd eliszonyodva nézett körül ez odúban: melyiket képzelje e nyomorult alakok
                  közül Palvicz Ottó gyermekének. Egyik visszataszítóbb volt, mint a másik.</p>
               <p>És volt ideje szemlélődhetni, mert jó haladékba került, míg az intézet
                  tulajdonosnéját valahonnan a kertből előkurjongatták, ahol fokhagymát ültetett.
                  Bizony nem is strázsálja ám azokat a porontyokat napestig a fészkükön; elég, ha
                  háromszor megeteti napjában.</p>
               <p>Kaszáné asszony nagy, csontos, erős némber volt. Semmi rosszaság, gonosz indulat
                  nem látszott a vonásain. Úgy vette ő ezt az üzletet, mint egy meglevő bajt, amit
                  nem ő talált fel.</p>
               <p>Az ilyen látogatásokhoz is szokva volt már, mint Richárdé. Ritka ugyan a
                  férfilátogató e háznál, de mégis megesik.</p>
               <p>- Ó, tessék innen kijönni, nagyságos úr, a tisztaszobámba, ebbül a bűzös
                  verembül.</p>
               <p>- Bizony, hallja, Kaszáné asszonyom, ez utálatos egy odú: hanem azért maradjunk
                  itten.</p>
               <p>- Hát bizony palotát nem adhatok nekik nyolc forintért meg három forintért egy
                  hónapra - nyelvelt vissza a némber.</p>
               <p>- Hát csak annyit fizetnek? - kérdé elbámulva Richárd.</p>
               <p>- Annyit bizony, édes lelkem, nagyságos úr; s még azért is mennyi hercehurcám van.
                  Holmi szegény cselédfélétül csak könnyebben megkapom azt az öt forintot, mert
                  annak minden hónapban kijár a bére; de mikor valami úri dámával van dolgom, az
                  isten őrizz. Mert vannak ám itten úri gyerekek is. Ne tessék rosszat gondolni. Ez
                  a kis poronty a bölcsőben (“Mért nem ringatod jobban, te akasztani való hóhér!”) -
                  hát ez egy jómódú kereskedőnének a kicsinye, akinek derék ura van, szép szállása
                  van, kocsin jár, selyemmel söpri az utcát, hanem hát nem tudta tűrni a szoptatós
                  dajkáknak a szekatúráját. Tudja, lelkem, egy szoptatós dajka nagy úr egy úri
                  háznál, s inkább kiadta hozzám dajkaságba. Az igaz, hogy ez tizenkét forintot
                  fizet; de tisztába is kell tartanom a kicsinyét, s minden hónapban egyszer be kell
                  hozzá vinnem a városba, hogy lássa.</p>
               <p>- Hát ennek sem tart ön dajkát?</p>
               <p>- Hja, az itt ki nem állná. Aztán mibül? Tizenkét forintbul?</p>
               <p>- Hát mivel tartja?</p>
               <p>- Ó, ez nagyon jól él. Még pépet is kap. S tejbe mártva a szopacsot.</p>
               <p>- S mi van a szopacsban?</p>
               <p>- Jó fekete kenyér; az legjobban tisztítja a gyermeknek a vérét. Hja, lelkem,
                  mikor azért a másik porontyért három forintot fizetnek, piskótával nem
                  tarthatom.</p>
               <p>- Három forintot! S ki az a kegyetlen, aki három forintot ád egy gyermek havi
                  élelmére?</p>
               <p>- Jaj, édes lelkem, nagyságos úr; azt a magisztrátus adja; mikor egy olyan
                  eldobott porontyot felvisznek a biztosok, a kapitányság összehívatja a
                  dajkaságokat, s amelyik legolcsóbban elvállalja, annak odaadja. Már ennél
                  olcsóbban nem lehet. Aztán hányat itten felejtenek. Megszöknek tőlük; azt sem
                  tudom, hol keressem. Ez a kutya is olyan, aki a padkán ordít. “Majd befogod a
                  szádat!” Kérem, nagyságos úr, tizennégy hónap óta nem láttam érte egy batkát.</p>
               <p>- Mi baja annak a gyermeknek?</p>
               <p>- Hát az égetni való rossz kölyke, annak is maga az oka. Levest főztem nekik,
                  merthogy vasárnap volt, s a rossz, pákosz kölyök magára rántotta a fazekat, s mind
                  leforrázta a két lábát, hogy végig kisebesedett.</p>
               <p>- S ön gyapotronggyal kötötte be a nyomorultnak a sebes lábait. Az irtóztatót
                  szenvedhet alatta.</p>
               <p>- Árt is az neki! Úgysem lesz belőle ember, mert a sok sivalkodástul már sérvet
                  kapott. Belehal. Apja, anyja nem nagyon bánják. Kocsis, kocsisné. Szegény emberek.
                  Itt sem laknak már.</p>
               <p>Richárd lelke megkönnyebbült. Ez nem Palvicz gyermeke.</p>
               <p>- Kaszáné asszonyom. Én egy gyermeket keresek önnél, akiért szintén régen nem
                  fizettek már. A gyermeket Bajcsikné adta át önnek; a neve Károly, nyakába egy fél
                  rézpénz volt kötve, a mellén szederjes anyajegy.</p>
               <p>- Ó, bizony, édes lelkem, azt ugyan jól teszi, ha megfizet érte. A Károlykáért, a
                  kedves kis Károlykáért.</p>
               <p>- Melyik az ezek közül?</p>
               <p>- Ó, az nincsen ezek között. Az odakinn van; az külön helyen van.</p>
               <p>- Külön helyen? - Richárd kezdett jó véleménnyel lenni Kaszáné asszonyom
                  felől.</p>
               <p>- Majd mindjárt behozom. Tessék besétálni addig a tisztaszobába!</p>
               <p>- De én is oda akarok menni hozzá. Én azt a gyermeket magammal akarom vinni.</p>
               <p>- Magával vinni? Ó, az már más. Hanem bizony egy kis alkalmatlanság lesz vele. A
                  Károlyka nagyon beteg.</p>
               <p>- Mi baja?</p>
               <p>- Szemfájása van. Azért tettem külön, hogy a többiekre rá ne ragadjon. Erre is úgy
                  ragadt egy másikról, aki már a múlt héten belehalt.</p>
               <p>- Hát mért nem gyógyítják?</p>
               <p>- Próbáltuk mink azt mindenképpen; még porrá tört gálickövet is fújtam a szemébe;
                  a sem használt. Csak rákszemet lehetne kapni! Ha a “nagysárfű” magtól meg nem
                  gyógyul, hát aztán semmitől sem.</p>
               <p>E beszéd közben végigvezette Richárdot a sáros udvaron Kaszáné egész az istállóig,
                  az istállóbul nyílt egy sötét fakamra; ott, abban a sötét odúban látott Richárd
                  egy rongyos szűrdarabbal betakart gyermekalakot heverni félmeztelenül, fájdalomtul
                  lehunyt szemekkel. Az a gyermek, amint a belépés neszét hallotta, elkezdett
                  nyöszörögni: “Ó, adjanak egy kis vizet, meghalok szomjan.”</p>
               <p>- Tudja, édes lelkem, nagyságos úr, azért tettem erre az <hi>árnyékos</hi> helyre, hogy ne ártson a szemének a világosság.</p>
               <p>- Menjen, és hozzon neki vizet!</p>
               <p>- Jaj, édes lelkem, nagyságos úr, betegnek nem jó vizet adni. Én sohasem hagyom
                  inni a beteg gyereket, mert az annak rossz.</p>
               <p>Most aztán Richárd olyat kiáltott rá, hogy majd hanyatt esett az asszony
                  ijedtében.</p>
               <p>- Hozzon neki rögtön vizet!</p>
               <p>Kaszáné aztán hozott a kútról egy vászonkorsóval.</p>
               <p>Richárd térdére emelte a gyermek fejét, és ajkához tartá a korsót.</p>
               <p>A nyomorult teremtés félig kiitta azt.</p>
               <p>Richárd a vízből a markába töltött, s gyöngéden megmosta vele a gyermek orcáját.
                  Olyan jól látszott az annak esni.</p>
               <p>Azután elővett egy fehér zsebkendőt, s beköté vele a gyermek fájós szemeit.</p>
               <p>Akkor aztán felvette a szecska és fűrészpor közül, amiben feküdt, s betakargatá a
                  köpenyébe.</p>
               <p>“Csak félcipőcske van szegénykének a lábán.”</p>
               <p>Mikor kivitte a világosságra, és meglátta, minő állapotban van, eszébe jutott,
                  hogy Palvicz Ottónak rettenetes oka volt nőül nem venni azt az anyát, ki gyermekét
                  hidegvérrel ide hagyta kerülni. Ha Palvicz Ottó maga talált volna itt rá, talán
                  megölte volna azt a némbert, aki a jegygyűrűjét hordta.</p>
               <p>Richárd a hintóig vitte ölében a kisfiút.</p>
               <p>Kaszáné egész odáig kísérte az urat. Mert nem addig van az; hanem hát a
                  tartáspénzt ki fizeti?</p>
               <p>Mikor a gyermeket elhelyezte Richárd, kivette tárcáját, s egy csomó pénzt dobott
                  az asszonynak.</p>
               <p>- Jutalmul a jó gondviselésért.</p>
               <p>Kaszáné kétszerezve találta a járandóságot, s hálálkodni akart. Richárd bevágta az
                  útját.</p>
               <p>- Hallja maga, Kaszáné, én most csak azt sajnálom, hogy nem olyan időben élünk,
                  amikor megégetik a boszorkányokat; mert amikor magát égetnék, azt még magam is
                  megnézném.</p>
               <p>Mely nyájas istenhozzád után búcsút vett a “meghalató intézettől”.</p>
               <p>Mikor a falu alatt elrobogott, figyelmesen nézte az oldalt eső temetőt; ott hosszú
                  sorokat látott apró sírokból, miket kicsiny, fehér, kék, zöld keresztecskék
                  jeleznek. Ezek az apró, földbül kiálló keresztek: a jangcsekiángi mocsárból
                  kimeredő kajmánok fejei. Csakhogy amit a kajmánok elvégeznek egy perc alatt, ahhoz
                  amazoknak évek hosszú kínzásai kellenek.</p>
               <p>Richárd egyenesen a gyermekkórházhoz hajtatott Pesten.</p>
               <p>Ne gondolja valaki, hogy ez valami államintézmény. Magánpolgárok jószívű
                  adakozásából áll fenn; a státus csak annyit tesz meg vele, hogy az adakozásokból
                  lehúz egypár ezer forint <hi>jövedelmi adót</hi>, az emberek
                  legszánandóbbját fosztva meg, ki háromszorosan részvétet igényel, mint <hi>gyermek</hi>, mint <hi>szegény</hi>, mint <hi>beteg</hi>.</p>
               <p>Hanem hát “az Astaroth éhezik”. A büdzsé a gyermekpépbe is belezabál.</p>
               <p>Richárd a legjobb helyet találta ki Palvicz Ottó gyermekének. Ott visszaadják azt
                  az emberiségnek.</p>
               <p>A takarékpénztárnál annyi összeget tett le, amennyinek kamatjából a gyermeket
                  tartani és nevelni lehet.</p>
               <p>A városi tanácsnál bejegyeztette magát, mint a gyermek gondnokát. Palvicz Ottó
                  alhatik nyugton a föld alatt.</p>
               <p>Másnap nagyszerű ünnepélyek voltak Budapesten. A csatában elhullott hősöket
                  temették egy diadalmas nemzethez illő pompával; az ostrom alatt kitűnt vitézeket
                  érdemrendekkel díszítették fel; s Pest város hálás polgárai nagyszerű lakomával
                  vendégelték meg a napok ünnepelt hőseit.</p>
               <p>Richárd alig várta, hogy mindennek vége legyen.</p>
               <p>A gyermekkórházba sietett.</p>
               <p>Jobban van-e már a Károlyka?</p>
               
            </div>
            <div type="chapter">
               <head>EPHIALTÉSZ</head>
               <p>“Én gyűlölöm a hazámat!”</p>
               <p>Lehet-e ennél súlyosabb, végtelenebb, iszonytatóbb mondás?</p>
               <p>Lehet-e ennek a mondásnak megfelelő érzés?</p>
               <p>Lehet-e tett, melyben ez érzés megtestesülhet?</p>
               <p>Ismer a történelem óriási alakokat, kik e szót kimondták. De azok mind
                  összeroskadtak alatta.</p>
               <p>Gyűlölettel csapta be Róma kapuját a kiűzött Coriolan, s mint síró gyermek tért
                  vissza a kaputól, midőn kezében volt a bosszú.</p>
               <p>Átkozódva futott el a csatatérről Salamon, hol hazája népe koronájától fosztá meg,
                  s mint vezeklő remete tért vissza a fehérvári templom küszöbén hazáját
                  megáldani.</p>
               <p>Belizár háromszor meggyűlöli hálátlan hazáját, s midőn ellenség közelít hozzá,
                  háromszor menti meg végveszedelméből; az utolsó bánat megöli.</p>
               <p>A vén Foscarinak megszakad a szíve hazája gyűlöletében. Bolivár odadobja koronáját
                  meggyűlölt hazájának, de nem harcol ellene. Béldi Pál meghal a börtönben inkább,
                  mintsem gyűlölt hazájának idegen segéllyel fejedelme legyen.</p>
               <p>És Krisztus, midőn a keresztfán küzd a halállal, azt mondja: “Bocsáss meg
                  hazámfiainak, atyám”; azon hazafiainak, kiket három nappal elébb oly isteni
                  haraggal elátkozott!</p>
               <p>Meg kell törni, le kell roskadni e gondolat alatt mindenkinek, legyen az ember
                  vagy ördög vagy isten, amíg lelke körül annak a földnek a porát viseli, amelyet
                  gyűlölni akar.</p>
               <p>Nem lehet gyűlölni a hazát. Ahhoz nincs elég nagy lélek.</p>
               <p>Hanem eladni: az lehet. Ahhoz éppen nem kell lélek.</p>
               <p>Nem gyűlölte Ephialtész Hellászt, csak eladta.</p>
               <p>Távol legyen, hogy piedesztált rakjunk a törpék alá, s mint démonokat mutogassuk
                  be őket.</p>
               <p>Ephialtész nem volt démon. Bizonyosan mellőzte Pauszaniasz valami
                  hivatalosztásnál, vagy tán egy theszbiai legyőzte az olimpi játékokban; tán gazdag
                  özvegyet akart elvenni, s az elutasította a kezét, vagy lehet, hogy Epikurosz
                  követője volt, s nem volt hozzá elég pénze, talán a hitelezői szorongatták, s az
                  arkhónok nem voltak pártfogói. És aztán Xerxés biztatta, hogy ha elfoglalhatja
                  Hellászt, megteszi szatrapának Tesszália felett. Bizonyosan így volt.</p>
               <p>Erre aztán Ephialtész azt monda, hogy gyűlöli a hazáját. Pedig nem igaz - csak jól
                  akart belőle lakni.</p>
               <p>Az örömriadalnak, mely Budapest falai közül felhangzik, visszhangja is van.</p>
               <p>Ezen echó, mit a Kárpátok bércei adnak vissza: az orosz himnusz.</p>
               <p>A budapesti diadalhang ezt rivallja: “Éljen a világszabadság!” A Kárpát
                  visszhangja ezt zúgja vissza: “A cár mindenható.”</p>
               <p>Háromezer-hatszáz lábnyi magasban a tenger színe fölött, a Kárpát hegysor egyik
                  magaslatán mulat egy vidám társaság bor és zeneszó mellett.</p>
               <p>A magasról gyönyörű kilátás nyílik az alant elterülő vidékre. Kétoldalt sötét
                  fenyőrengetegek képezik a tájkép rámáját. A háttérben egy távozó esőfelhő, melynek
                  sötétjén keresztül az alkonyra szálló nap két teljes félkörű szivárványt hidalt
                  át. A belső, fényesebb félkörön belül az egész tájegyetem valami bűvös, ragyogó
                  színt kapott; élénk, földöntúli eleven zománca van minden tárgynak, s ahol a
                  szivárvány átlátszó fénye takarja a vidéket, ott minden tárgy annak a színeit
                  vette fel, s látni aranypiros erdőt, aranyzöld tornyokat, damaszklila tavat. E
                  mennyei bűvkörön belül huszonkét falut lehet megszámlálni a völgyben elszórva. Az
                  erdőkből mindenütt patakok törnek elő, mik úgy csillámlanak fel, mintha száz meg
                  száz tükördarabbal volna behintve e tündér vidék. Az az istenáldotta vidék, mely
                  most a vetések zöld bársonyába van öltöztetve, s melynek ősvadon szépségét az
                  emberi mívelés fokozza, egyenes országutakat, tornyos városokat rajzolva közé.
                  Alulról fölhangzó kallók és hámorpörölyök ütése hirdeti, hogy az indusztria
                  él.</p>
               <p>A nap mindig lejjebb száll, a szivárvány mindig följebb emelkedik, a felhő mindig
                  messzebb távozik, a táj egyre tágul, a látkörön már meglátszik az a vulkánidomú
                  hegy, melyen a világ leghíresebb bora terem.</p>
               <p>Látvány, minőt Isten mutatott Mózesnek, midőn egy pillantást engedett neki vetni a
                  Nebo hegytetőről a Kánaánba.</p>
               <p>Ez Magyarország!</p>
               <p>A hegytetőn mulatozó társaság elragadtatva nézi e látványt.</p>
               <p>Mind férfiak. Mind katonák. Az orenburgi ezred tisztei, orosz testőrlovagok,
                  cserkesz és muzulmán előkelő vitézek.</p>
               <p>Van közöttük két polgári férfi is, két magyar ember.</p>
               <p>Az egyik Rideghváry Bence, a másik Tallérossy Zebulon.</p>
               <p>A társalgás németül folyik. Az orosz tiszteknek éppen úgy obligát tantárgyuk a
                  német nyelv, mint a burkusoknak a francia.</p>
               <p>- Nézzétek - szól Rideghváry Bence, miután sorba elszámlálta a városok, a faluk
                  neveit, mik ott lábaik előtt el vannak szórva. - Nézzétek: ez az út
                  Konstantinápolyba!</p>
               <p>“Hurrá!” - Magas kiáltás üdvözli szavait - “Éljen a cár”</p>
               <p>S az összecsördülő pohárcsengés után rákezdi a társaság az orosz néphimnuszt.</p>
               <p>Rideghváry együtt énekel velük. Már megtanulta az orosz himnuszt. Mindenki leveszi
                  a fövegét az ének alatt.</p>
               <p>- Hát te nem énekelsz, Zebulon? - kérdi Rideghváry a mélázó öregúrtól.</p>
               <p>- Hangom páva - felel a bús férfi.</p>
               <p>A himnusz a kőszáli magaslatról messze hangzik a vidék felett. Alant a hosszú
                  országúton szakadatlan sorban vonulnak a minden oroszok cárjának lovasezredei;
                  azok folytatják az aláhangzó himnuszt, azt a nemzeti dalt, amelynek aki szavait
                  nem érti is, megértheti e hol riadozó, hol misztikus, majd fenyegető, majd sötéten
                  elborongó dallamból, hogy az a minden oroszok urainak dala, mely szól azon vakmerő
                  népeknek, akik büszkélkednek vele, hogy még nem viselnek rabigát. Góg és Magóg
                  dala az a sziklák mögül.</p>
               <p>- Nézd! - szól Rideghváry, odavonva maga mellé Zebulont. - Négy lovasezred halad
                  el itt előttünk az úton. Az egyik az Olga Nyikolajevna, a másik Cesarevics
                  huszárezred, a harmadik az Olviopol dzsidásezred, a negyedik a muzulmán lovasság.
                  Minden ezrednek egyforma színű lovai vannak. Az Olga Nyikolajevnának szürke, a
                  Cesarevicsnak sárga, az Olviopolnak fekete, a muzulmánnak pej. Még hátravannak a
                  doni kozákok és a vosnesensk dzsidások. Azután jön az ágyúpark. Azután a
                  gyalogezredek. És végül a szekerészet. És aztán a második és harmadik hadtest.
                  Nyolcvanezer ember.</p>
               <p>És megszorítá Zebulon kezét.</p>
               <p>- Most következnek a mi diadalaink napjai! Most fogjuk a lábaink alá gázolni a mi
                  ellenségeinket! Ennyi erő alatt szétmállik az egész nyomorúság.</p>
               <p>És ragyogott bele az arca.</p>
               <p>Hogy jobban gyönyörködhessék e látványban, egészen a szélére lépett a meredélynek,
                  mely százhúsz ölnyi magas falként emelkedett ki a fenyőerdők közül, fent buja
                  pázsitszőnyeggel terítve.</p>
               <p>És Tallérossy Zebulonnak, amint e meredélybe lenézett, az a szédületes gondolata
                  támadt, hogy mi lenne belőle, ha ő most ezt az ő kedves barátját derékon kapná, s
                  mint Dugovics Titusz a törököt, lerántaná magával együtt oda a mélységbe?...</p>
               <p>Úgy segéljen!</p>
               <p>Csak az az öt leány ne volna odahaza!</p>
               <p>A nap a láthatáron alul szállt már. Az a tűzgolyó, mely még az égen izzadni
                  látszik, már nem a nap, csak annak a gőzkörtül fölemelt optikai csalképe. A
                  szivárvány még ívlik az égen; de nem hétszínű többé, hanem egyszínű, tűzvörös.</p>
               <p>A völgy útjain még tovább hangzik a himnusz. Az orosz lovasok zene helyett
                  énekszóval vonulnak be a városba.</p>
               <p>Tallérossy Zebulonnak sehogy sem tetszett már ez az állapot. Addig csak szerette a
                  mulatságot, amíg az ő kedves barátja és pártfogója társaságában előre-hátra
                  utazgatni kellett, idegen nagy férfiakkal megismerkedni, fontos küldetésekkel
                  megtiszteltetni, nagy kitüntetésekben részesülni, a magas politikában tényleges
                  szerepet vinni.</p>
               <p>Azt hitte, a magas politika majd mindent elvégez szépen, csendesen, okosan.</p>
               <p>Azt hitte, az orosz diplomácia majd közbeveti magát a harcoló felek közé, s arra
                  aztán mind a két fél recipiskál: beveszi a jó tanácsot.</p>
               <p>Legelőször is visszavetetik a debreceni vésztörvényeket. Azután legfeljebb a
                  mostani minisztériumot leköszöntik, a főispánokat leteszik, másokat raknak
                  helyettük, s a jövő országgyűléssel elfogadtatnak kétszázmillió státusadósságot.
                  Talán egypár nagy embernek útlevelet is adnak Amerikába.</p>
               <p>Hanem azután, mikor azt látta, hogy nagyobb baj lesz itten, akkor az egész magas
                  politikától elment a kedve. Ezt ő nem így képzelte.</p>
               <p>Azt nem bánta volna, ha Boksa Gergőt eszére térítik, meg a többi hasonló
                  embereket; de hogy azt az egész mappát, amelyről őt Boksa Gergő et consortes
                  lekergették, <hi>ezért</hi> rátartsa a gyertyára, s nézze, hogy ég
                  az el az utolsó körömfalatig, már az nem fért az ő érzékeny keblébe.</p>
               <p>A kedélyes majális után, melyet együtt élvezett át a fényes idegen urakkal,
                  Rideghváry társaságában kocsizott haza a völgyben fekvő városig Zebulon.</p>
               <p>Útközben aztán sincerizálgatott vele.</p>
               <p>- Hja, bizon ez nagy erő. Ennek, nem tudom, hogyan fognak ellene állhatni azok
                  odabenn.</p>
               <p>Rideghváry kérkedő gunyorral mondta:</p>
               <p>- Fuimus Troes! Ruet Ilium et ingens gloria Parthenopes. (<hi>Voltunk</hi> Trójaiak! Megdűl Ilium és Parthenope roppant dicsősége.)</p>
               <p>- S mi lesz akkor legyőzöttekkel?</p>
               <p>- Vae victis! (Jaj a legyőzötteknek!) - volt rá a válasz.</p>
               <p>- De csak nem fognak valami erősen izélni velük? (Nem merte az igazi szót
                  kiszalasztani a száján.)</p>
               <p>- Ense recidendum immedicabile vulnus. (Vassal kell kivágni a gyógyíthatlan
                  sebet.)</p>
               <p>“Vigyen a tatár - gondolá magában Zebulon - a diák klasszikusaiddal, beszélj velem
                  magyarul.”</p>
               <p>S aztán egyenesen föltette neki a kérdést:</p>
               <p>- No már, teszem föl, egy olyan emberrel mit csinálunk, mint Baradlay Ödön; akit
                  szerettük, becsültük, és az egész ország. Akinek atyja volt olyan jó barátunk,
                  akinek anyjának megfogadtunk, hogy gyermekeit fogjuk mindenütt védelmezni; aki ha
                  tette, ami nekünk nem tetszette, nem tette haszonbul, hanem meggyőződésbül. Szép
                  talentum, nagy ész; sok hasznát veheti még valaha ország. Lehet még trónusnak
                  oszlopa. Nos?</p>
               <p>Citált aztán Rideghváry Zebulonnak diák auktor helyett német klasszikus
                  mondatot:</p>
               <p>- Mitgefangen, mitgehangen.</p>
               <p>Zebulon aztán nem szólt hozzá többet az egész úton egy szót se.</p>
               <p>Hanem mikor Rideghváry Bence aznap este az íróasztala fiókjában hagyott
                  útlevélblankettek közé nyúlt, úgy tapasztalá, hogy azok közül a legfelső hiányzik.
                  Az pedig egy angol útlevél volt, a legpontosabb láttamozásokkal ellátva, közbeeső
                  országok követségeinek bélyegeivel hitelesítve, csak a név és személyleírás
                  hiányzott belőle. Ily üres útleveleket tartottak készen titkos missziókban járó
                  megbízottak számára. - Azt nem lophatta el más, mint Zebulon. Kinek lopta?</p>
               <p>Rideghváry mosolygott e fölfedezésen.</p>
               <p>Jártában-költében mindig egy kocsiban utazott Zebulonnal, s egy szobában hált
                  vele.</p>
               <p>Mintha attul tartott volna, hogy elszökik tőle Zebulon.</p>
               <p>Minő nagy barátság kötötte a kegyelmes urat ez ismerőséhez?</p>
               <p>Egyszerű a magyarázat. Rideghváry nem tudott azon vidék lakóinak nyelvén, amelyre
                  legtöbbet számítottak; Zebulon pedig annak a népnek valóságos orákuluma volt.
                  Szerették, prófétájuknak tartották. Ha azokkal értekezett, valódi Áron volt Mózes
                  mellett. Csak a témát kellett neki feladni, ő azt igen szépen felcifrázta. Ennél a
                  válságos expedíciónál olyan szükség volt Zebulonra, mint a falat kenyérre. Azokat
                  a felháborodott népeket, amiknek falvain keresztülvonuland az orosz sereg, bölcs
                  felvilágosításokkal rábírni, hogy a fegyveres vendégeket ne tekintsék ellenségnek,
                  hanem jó barátnak, testvérnek, fajrokonnak.</p>
               <p>Ez volt Zebulon missziója.</p>
               <p>Érezte ő annak szagát előre!</p>
               <p>És sehogy sem vette a nyaka!</p>
               <p>Nagyon célszerű elővigyázat volt Rideghvárytól, hogy ékesen szóló Áronát mindenkor
                  saját szobájában hálatta; mert az bizony megszökött volna tőle már régen.</p>
               <p>Törte azon a fejét Zebulon, hogyan veszthetné el valahol ezt az ő nagyméltóságú
                  protektorát. De nem lehetett! Szerette az őtet nagyon. Azt is próbálta már, hogy
                  összevész vele, s akkor brusquirozza a szakadást. Nem lehetett. Nem tudott igazán
                  megharagudni. Mindjárt kibékítették. Rideghváry olyan szépen bánt vele, hogy nem
                  lehetett vele haragban maradni.</p>
               <p>A legutóbbi diskurzus óta pedig komolyan elhatározta Zebulon, hogy elcsapja
                  magától ezt az ő kedves barátját.</p>
               <p>“Ha te nem engedsz engemet elszökni magadtól, majd elszöktetlek én téged
                  magamtól.”</p>
               <p>Egy terve volt Zebulonnak már régóta.</p>
               <p>Ez a terv akkor szülemlett az agyában, amikor a legelső kozákot meglátta sárga
                  uborkát enni, nyersen, éhomra. Csak azon módon harapta a kozák az uborkát, ahogy
                  leszakította a kertből, mint valami kedves csemegét.</p>
               <p>Érlelte e tervét azon szakácsművészet szemlélete, melyet a muszka tábor ínyencei
                  szeme láttára kifejtettek; disznótököt, tehénrépát összemetélve, veres liszttel
                  összekeverve és forró vízzel leöntve. Ami magában még nem volt jó mindaddig, míg
                  rá nem jött valaki, hogy a világításra osztott egész csomag faggyúgyertyát a forró
                  lébe belemártsa; amitől a gyertya vékonyabb lett, de azért jó lett; a bouillon
                  pedig egészen jó lett.</p>
               <p>Tökéletességre jutott aztán Zebulonnak terve akkor, midőn az orosz hadseregben oly
                  mértékben kiütött a kolera, hogy vesztett ütközetnek is sok lett volna a
                  pusztulás. <hi>Kétezer-száznyolc</hi> halottjuk volt, mielőtt egy
                  ütközetük lett volna, s minden megpihenésük helyét egy új temető meg egy ezer
                  emberre való új kórház jelölte.</p>
               <p>Ez az egy árnyéka volt Rideghváry ragyogó pályájának.</p>
               <p>A kolerátul félt. És benne kellett járnia.</p>
               <p>És aztán nem volt felőle bizonyos, hogy vajon a Szent Vladimir-rend megóvja-e az
                  embert ettül a bajtul.</p>
               <p>Annálfogva mindenféle prezervatívát hordott magával. Kámfort viselt zacskóban a
                  mellén, sált kötött övül a derekára; a csizmájába kénvirágot hintett; a szobáját
                  klórmésszel ragálytalanította; veres bort ivott este, arakot reggel, s fenyőmagot
                  rágicsált napközben. És megtiltotta mindenkinek, hogy neki arról referáljanak,
                  hányan haltak meg ma kolerában. Harangozni nem volt szabad halottra, sem fényes
                  nappal temetkezni olyan városban, ahol ő megszállt.</p>
               <p>Ezt a gyöngéjét tehát ismerte a főúrnak Zebulon.</p>
               <p>Azon majális utáni estén elment Zebulon a gyógyszertárba, és kért magának tartarus
                  emeticust.</p>
               <p>A gyógyszerész szabadkozni kezdett, de Zebulon letorkolta:</p>
               <p>- Most nem parancsol doktor! Most én parancsolok! Van kivételes állapot. Ha én
                  mondom kell, hát kell!</p>
               <p>A gyógyszerész megijedt tőle; csakugyan rendkívüli idők jártak. A kozák urak a
                  hígított vitriolt az utolsó kupicáig kihörpölték a gyógyszertárban, mint valami
                  delikáteszt; hátha ennek a kozákvezetőnek meg ezt kívánja a gyomra?</p>
               <p>Adott neki tehát tartarus emeticust, apró adagokra felosztva.</p>
               <p>Azt Zebulon eldugta a flanelljaklija alá.</p>
               <p>Éjjel aztán, mikor Rideghváry úrral egy szobában aludt, bevett belőle két
                  adagot.</p>
               <p>Uraim! Ehre, dem Ehre gebührt! Minden embernek megvan a maga saját vitézsége.
                  Zebulontul ez heroizmus volt!</p>
               <p>Ilyen veszedelmes időben mesterséges kolerát csinálni magának.</p>
               <p>Terve tökéletesen sikerült.</p>
               <p>A katasztrófa, mely a kettős adag tartarus emeticusra következett, felriasztá mély
                  álmábul Rideghváry urat.</p>
               <p>Kiugrott az ágyábul a szoba közepére. Itt kolera van! Kifutott a folyosóra.</p>
               <p>Otthagyta minden ruháját, ami le volt vetve, s más öltözetet kért; ami irata,
                  málhája abban a szobában volt, megfüstöltette. S azzal befogatott, s sötét éjjel
                  elmenekült abból a városból; meg sem állt a szomszéd faluig ijedtében. Úgy
                  megrettent Zebulon veszedelmétől.</p>
               <p>Zebulon pedig, miután a tartarus emeticus bevégezte hatását, szépen elaludt, és
                  horkolt világos virradatig.</p>
               <p>Még tán akkor sem ébredt volna fel, ha rá nem nyitják az ajtót, s be nem jön
                  valaki.</p>
               <p>Az a valaki egy kis alacsony emberke volt, felgyűrt ingujjakkal, borzas, gubancos
                  hajjal, papucsban, kék köténnyel. A körmeit díszítő sellakmaradványok bizonyítják
                  felőle, hogy asztalos.</p>
               <p>Zebulon csak úgy a fél szemének a pillája alól leste, hogy hát e mit akar. Nagyon
                  álmos volt még.</p>
               <p>A kis borzas csendesen odalépkedett az ágyához, s előhúzott mellköténye alól egy
                  colstokot.</p>
               <p>S amint Zebulon ott hanyatt feküdt az ágyon, s a rövid paplan alul ki voltak dugva
                  a lábai; a kis borzas elkezdte a colstokkal végigmérni. A lába ujjától az ináig
                  két láb, onnan a melle közepéig másik két láb. Onnan aztán nekiindult, hogy a
                  tarkójáig is megméri, hány hüvelyk.</p>
               <p>Hanem azt már Zebulon nem várta végig; hanem amint a kis ember az orra körül
                  kotorászott a hüvelykmérővel, egyszerre belekapott mind a két markával a borzas
                  hajába, megcibálta irgalmatlanul a hajánál fogva az egész tömpe alakot, hogy az se
                  látó, se halló nem volt ijedtében; hanem amint Zebulon az üstökét elbocsátá, csak
                  térdre esett, s hüledezve rebegé: “Jézus Mária, Szent Anna!”, s a mellét verte a
                  két tenyerével.</p>
               <p>Zebulon pedig kiülvén az ágy szélére, két kezét két csípőjére tette, s úgy förmedt
                  rá:</p>
               <p>- Hát te akasztófa! Mit méregeted colstokkal termetemet?</p>
               <p>- Jahahaj! Názáretbeli Jézus, ne hagyj! - rebegé a megriasztott emberke, s
                  vacogott minden foga.</p>
               <p>- De majd mindjárt megnázáretozom én tégedet, lurko! - kiálta Zebulon talpra
                  ugorva. - Mi bajod neked az én termetem hosszúságával?</p>
               <p>Mikor aztán a kis emberke azt látta, hogy Zebulon nagyon keresi az ágy mellett a
                  nádpálcát, kezdte észrevenni, hogy egészen e világból való veszedelem fenyegeti, s
                  annálfogva sietett a mentsége előadásával.</p>
               <p>- Kérem alásan, nekem az az excellenciás úr, aki innen elment, hagyta meg, hogy
                  jöjjek ide; itt van egy halott úr, csináljak neki koporsót. Az árát is
                  kifizette.</p>
               <p>Zebulon most aztán restellni kezdte felgerjedését.</p>
               <p>- Nono. Akkor jól van. Excellenciás baratom gondoskodta rólam. Nagy grácia.
                  Rendelte nekem koporsót. Hanem hát nem élek vele. Ha kifizetett árát, azt maga
                  majszter igya meg egészségemre. Aztán ne mondja senkinek, hogy micsoda tréfa volt
                  közöttünk, mert kinevetik mind a kettőnket. Inkább nevessünk magunk.</p>
               <p>A szegény megszeppent asztalos pedig nevetett volna is, sírt volna is.</p>
               <p>- De megijedtem én nagyon. Még most is reszketnek a beleim. Nem tudom, nem lesz-e
                  valami bajom. Mikor azt hittem, hogy meg tetszett halni, aztán a hajamba tetszett
                  kapni.</p>
               <p>- No, hát ott egy palackban arak. Tessék egyet huzni belöle. Ugy ni. Mi a neve
                  magának?</p>
               <p>- Sztrupka Márton.</p>
               <p>- No, jól van, Tamás gazda. Hát igyék még egyet; aztán itt van még egy forint. Ezt
                  én adom. Keressen nekem lovat. De nem szentmihálylovat. Arra még nem ülöm.
                  Forspontot, ki engem elvisz Pukkersdorfba. Oda akarok evangelikus papomhoz, ki
                  nekem nagyon jó barátom.</p>
               <p>Amint aztán Sztrupka Márton megtudta, hogy Zebulon lutheránus, egyszerre ki lett
                  engesztelve; elmúlt minden félelme iránta; a forintot elvette, megköszönte, kezet
                  csókolt.</p>
               <p>- Mindjárt itt leszek egy jó ismerős kocsissal; magam is elmegyek vele az utat
                  megmutatni neki, én is jól ismerem azt a tisztelendő urat, három esztendeig voltam
                  ott egyházfi.</p>
               <p>Zebulon örült annak nagyon.</p>
               <p>Minden pszichológiai és etnográfiai alaptétel ellenére volna, ha Sztrupka Márton
                  valahogy tudtára nem adta volna Zebulonnak, hogy ő is “nostras”.</p>
               <p>És ezzel a salto mortaléval sikerült Zebulonnak leugorni a láthatárról.</p>
               <p>Ephialtész pedig vezette a “halhatatlan sereget” a Thermopülain át tovább...</p>
               <p>És nem akadt Amphiktionja...</p>
               
            </div>
            <div type="chapter">
               <head>PERIHÉLIA</head>
               <p>Akiknek még egy 1849-i magyar hírlap akad a kezébe (kevés volt, s ami volt,
                  megsemmisítették), az fog egy rövid tudósítást találni abban, mely jelenti, hogy
                  június 20-án reggel 10 és 12 óra között nagyszerű napudvar volt látható az
                  égen.</p>
               <p>Lesznek élő emberek, akik emlékezni is fognak rá. Valóban a legnagyobbszerű
                  perihélia volt az, amit látni lehetett.</p>
               <p>A <hi>koróna</hi>, a <hi>hálósz</hi> és a <hi>melléknap</hi> egyszerre.</p>
               <p>A <hi>koróna</hi> egy emberöltő időben egyszer ha előfordul. A <hi>hálósz</hi> századot átlépő ritkaság; a kettő a <hi>melléknappal</hi> együtt portentum: égi csoda, melyről a természettudósok
                  köteteket írnának - más békés időkben.</p>
               <p>Az 1849-i júniusban nem voltak Magyarországon természettudósok, kik az akkori
                  melléknapot leírták volna.</p>
               <p>Haj, akkor a “kettős napot” észre sem vettük; nekünk az éjszakánk volt kettős!</p>
               <p>Kétszáznegyvenezernyi orosz hadsereg hömpölyödött alá Magyarországra.</p>
               <p>Pihent, rendezett, harcedzett hadsereg.</p>
               <p>Kétségbe kellett esni.</p>
               <p>Voltak forró képzelődésű emberek, akik azt hitték, hogy még lehet győzni.</p>
               <p>“Voltak? - Voltunk!”</p>
               <p>Ha ők jönnek ránk kétszáznegyvenezer emberrel, mi állítsunk eléjük félmilliót.</p>
               <p>Minden ember, aki él, mozog, ki kezét emelni bírja, ki a férfi névre érdemes,
                  talpra! Minden eszközt, ami vasból van, aminek éle, hegye van, fegyverül a kézbe;
                  és aztán - egyszer kell meghalni. Csak nem akartok tán örökké élni, férfiak?</p>
               <p>Keresztes hadjárat lett hirdetve a betörő ellenség ellen. A papok prédikálták azt
                  a szószékekből. És invokálták a rögtönzött fegyverekre a hadverő Jehova
                  áldását.</p>
               <p>Erős vonást képez e rettenetes korszak illusztrációjában ez a “veres kereszt”.</p>
               <p>Feltűzte azt mellére a református és evangélikus éppen úgy, mint a katolikus.
                  Feltűzte a zsidó is. A nemzet parancsolta!</p>
               <p>Nem látott a keresztben más jelvényt senki, mint egy rettenetes idegen hatalom
                  támadása elleni országos protestációt.</p>
               <p>Elenyészett ez iszonyú veszéllyel szemközt minden valláskülönbség, minden
                  dogma.</p>
               <p>Lánghy Bertalan maga hordta kezében a felkelt nép előtt a veres keresztes zászlót.
                  Maga a protestáns pap. A kormány hirdette a keresztes hadjáratot, s a protestáns
                  papok nem álltak elő, mint a konstantinápolyi schismaticusok, az ostrom alatt a
                  “filioque” fölött civakodni, hanem utánozták Amiens-i Pétert. Sokan megkeserülték
                  azt.</p>
               <p>Lánghy Bertalan roppant tábort toborzott már össze. Kaszákkal, lándzsákkal,
                  fejszékkel fegyverzett tábort. Ő maga volt a vezér. Mi tudomány kell ahhoz?
                  Rárohanni az ellenségre; nem gondolni a meghalással; vágni, míg az ellenben tart.
                  Akarat, elszántság, elkeseredés volt hozzá elég.</p>
               <p>Az ellenséget nem ereszteni át a Tiszán. Ez volt az ő feladatuk.</p>
               <p>A szent Tiszán, melynek folyama még akkor is határvonalat képezett magyar és nem
                  magyar között, mikor végig be volt fagyva. Ennek a bal partját ne tapodja
                  ellenség.</p>
               <p>Június huszadikán ezrével lepte el a népfelkelés a Tisza melléki rónát.</p>
               <p>Forró nap volt, s a föld izzott, az ég sápadt.</p>
               <p>Déltájon e sápadt égen csodatünemények tűntek fel.</p>
               <p>A nap tányéra elmosódott, s tompa, szögletes küllőkkel vette magát körül.</p>
               <p>Ennek a neve “koróna”.</p>
               <p>Azután nagy távolban a naptól látszott egy kerek fényudvar, körös-körül, a szérű
                  belseje felé halványpiros, a külső oldala gyengén zöld, mint a szivárványé. - Ez a
                  “hálósz”.</p>
               <p>S a fényudvar keleti oldalán ott sápadozott egy másik nap. Oly egyenlő sápadt,
                  szaggatott szélű mind a kettő, hogy nem lehetett választani, melyik az igazi,
                  melyik a melléknap.</p>
               <p>A nép meg volt rettenve e tüneménytől. Soha élő ember nem látott ehhez hasonlót.
                  Tanult emberek is csak tudományból ismerik, s megdöbben a szívük, midőn előttük
                  áll - egy században egyszer.</p>
               <p>“A végveszedelem jele az égen!” - suttogák a babonások.</p>
               <p>Lánghy Bertalan látta jól, hogy a nép baljóslatot lát, s ez égi betűket nem lehet
                  letörülni onnan emberi kéznek.</p>
               <p>Azt a betűt ott merészen el kell olvasni! S mint Nagy Konstantin tette a csata
                  hevében, hozzákiáltani: “In hoc signo vinces!” (E jelben győzesz.)</p>
               <p>Az ősz pap felragadta a keresztes zászlót, s felállt a kunhalomra, és kalapját
                  elveté magától.</p>
               <p>Istennel akart beszélni.</p>
               <p>“Te, ki onnan felyül jeleket mutogatsz nekünk! Fegyvereink diadalát jóslod-e vagy
                  elveszésünket? Biztatóul mutatod-e, hogy magának a napnak is van ellensége, kit
                  hatalmas kezed támaszt az égen - s kit kezed letöröl onnan ismét? Melyikünknek a
                  napja az, amelyet le fogsz törülni a kettő közül? Ó, bizonyosan azt hagyod meg,
                  mely áld, világít, éltet, felmelegít. Azt, mely neked szót fogadott, s megállt az
                  Ajalon völgyében, míg híveid harca bevégződött; azt, mely elfeketült, és vért
                  ontott kebléből, midőn szent fiad a keresztfán megdicsőült; a mi hazánknak napját,
                  a te istenségedet hirdető napot. Bizonnyal azt tartod meg! Él az én lelkem, hogy e
                  tünemény a mi napunk dicsőségét jelenti.”</p>
               <p>A lelkész ki volt már akkor hevülve a naphosszat tartó buzdításban, erei fel
                  voltak dagadva halántékain; arcán túlvilági megdicsőülés sugárzott.</p>
               <p>A nép meghatottan, fedetlen fővel hallgatá Istennel való beszédét.</p>
               <p>“Ó, mert ha nem a mi napunknak dicsőségét mutatnák jeleid, akkor, ó, uram, ne
                  lássam én semmi napodat többé. Ne legyek élő azon a földön, amelyet hazámnak nem
                  nevezhetek többé! Haljak meg ott, ahol ezen te zászlódat kezemből kiejtem.”</p>
               <p>S azzal kiejté kezéből a zászlót, végigesett a kunhalom ormán, és meghalt.</p>
               <p>Az Úr szaván vette, és betölté kívánatát. Jót tett vele. Az oroszoknál már ki volt
                  mondva az ítélet: ötszáz kancsukaütés és deportáció Szibériába.</p>
               <p>Az Úr megőrzé szolgáját, és magához vette.</p>
               <p>Nem volt az csodatünemény, a patológia majd jól meg tudja azt magyarázni;
                  szertelen volt a hőség, az ember nagyon fel volt indulva, s régtől hajlandó az
                  apoplexiára.</p>
               <p>Hanem a keresztes hadat ez eset szétzavarta. A nép hazaoszlott.</p>
               <p>Csak egy kereszt maradt még, mely segítsen.</p>
               <p>Az a kereszt - a kardmarkolat.</p>
               <p>És az sem segített messze.</p>
               <p>A júniusi perihélia két napjából nem a régi nap maradt az égen.</p>
               <p>Ezt az asztronómusok sem vették észre - de mi tudjuk.</p>
               
            </div>
            <div type="chapter">
               <head>RÉGI JÓ BARÁTOK</head>
               <p>Augusztus tizenharmadikának éjszakája volt.</p>
               <p>Baradlay Ödön a világosvári úrilak ablakából nézte a csillaghullást az égen.</p>
               <p>Régi talány, miért hull augusztus tizenharmadikán ezer meg ezer csillag alá, miért
                  jön elő ezen az éjszakán ama csodás tűzijáték meteorokkal?</p>
               <p>Ödön most már tudta, miért van ez éjszakán e sűrű csillaghullás.</p>
               <p>Ahány csillagot látott leesni, még meg is tudta nevezni, “ki” volt az, “mi” volt
                  az.</p>
               <p>És azután elmélkedett felőle tovább.</p>
               <p>Azon égő aszteroidok közül, melyek az égen végigrepülnek, tűzvonalat rajzolva az
                  álló képletek közé, nem mindenik hull le a földre. Sok csak meggyullad a föld
                  gőzkörének erős súrlásától, s aztán továbbrepül az égen. Van saját körpályája.</p>
               <p>Vajon a mostani éj futó csillagai közül hány van olyan, mely továbbfut az égen,
                  mely nem esik alá, földbe, tengerbe temetkezni; hanem útjára megy, s ismét
                  megjelen egy új találkozáskor.</p>
               <p>Saját csillagát nem számította azok közé. Az bevégezte futását.</p>
               <p>Mikor az ember szükségtelenné vált a földön, akkor lemenni jó.</p>
               <p>A magyar hadsereg e napon lerakta a fegyvert.</p>
               <p>Ödön nem tartozott azok közé, akik önámítással ússzák meg a délibábot.</p>
               <p>Tudta, hogy vége van mindennek. Csak az <hi>eszmének</hi> nincs.</p>
               <p>Ez a generáció lejátszotta szerepét. De befejezte azt becsülettel. Az eszme
                  fennmarad, és élni fog.</p>
               <p>Azoknak pedig, akik érte küzdöttek, meg kell halni.</p>
               <p>Meg kell halni azért, mert már semmit sem tehetnek érte egyebet, mint azt, hogy
                  meghaljanak.</p>
               <p>Ez volt a vége minden apostolnak.</p>
               <p>A mártírkoszorú: az a korona.</p>
               <p>A golgota: az az eszmének a koronázási dombja.</p>
               <p>Ödön megírta a búcsúleveleket anyjához és nejéhez; tudatta velük, hogy balvégzetét
                  nyugodtan fogja bevárni, mint bevárták Róma atyjai, kerekes székeiken ülve és
                  menekülésre nem gondolva.</p>
               <p>Annyi veszteség jutott e napra, hogy egy ember elvesztén keseregni sem illik.</p>
               <p>Majd megnőnek, akik most kicsinyek, s ismét nagy lesz a világ.</p>
               <p>Ödön egész filozófiai nyugalommal állapodott meg ebben, s nem osztozott abban a
                  tétova sietségben, amivel sok pályatársa kereste az utat a személyes
                  menekülésre.</p>
               <p>Ő még csak arról sem gondolt, mivel sokan mások előre ellátták magukat: külföldi
                  útlevélre.</p>
               <p>Aztán nagyon tisztelte a “brahminokat” azért, hogy <hi>sohasem
                     futnak</hi>.</p>
               <p>Futás a “pária” dolga.</p>
               <p>(Bizony pedig néha a “ksetriáé” is.)</p>
               <p>Amint így találgatja magában a futó csillagok neveit, egy ismeretlen alak áll meg
                  ablaka előtt, s felszól hozzá:</p>
               <p>- Itt találom-e Baradlay Ödön urat?</p>
               <p>- Én vagyok az. Hát ön kicsoda?</p>
               <p>- Az én nevem Schneiderius Bálint evangélikus lelkész Pukkersdorfból. Egy levelet
                  hoztam önnek.</p>
               <p>- Jöjjön be hozzám.</p>
               <p>- Nem mehetek. Sietős utam van. Itt rekedni nem akarok. Míg az orosz áll
                  mögöttünk, addig szabad az út. Később nem lesz az. Itt a levél. Isten önnel.</p>
               <p>A levelet átadta Ödönnek az ablakon át, s eltávozott.</p>
               <p>Ödön asztalához ment a levéllel, hol gyertya égett.</p>
               <p>A borítékon megismerte Tallérossy írását.</p>
               <p>Felszakítá a levelet; abból egy cifra nyomtatvány hullott ki. A levél pedig így
                  szólt:</p>
               <p>
                  <hi>Kedves barátom!</hi>
               </p>
               <p>
                  <hi>Sohasem elfeledem neked azt a sok jó szivességet, a mivel voltál
                     hozám. Életemet is neked köszönhetem; mert ha hátul nem hagysz, bizonyosan
                     elveszek. Boldogult atyádnak is jó barátja voltam. De meg egy ilyen nagy
                     hazafinak elveszésit nem tűrhetem nyugodt szivvel, mint te vagy. Bár többin is
                     segithetnék. Azért küldöm neked egy angol utlevelet, kivel kimehetsz Angliába.
                     Utlevél van vizálva, ellátva mindennel akkurátusan, benne személyleirásod
                     hüségesen. Egy hajszál különbség nélkül; mert nem akartam, hogy fejed
                     megszabadulásáért bajuszt vagy szakállt levágjad. Tudom magamrul, milyen
                     rosszul esik az. Irj bele nevet, mi neked tetszik.</hi>
               </p>
               <p>
                  <hi>Ezt a levelemet pedig elégesd,</hi>
               </p>
               <p>
                  <hi>hajdani öreg barátod Tudod már ki?</hi>
               </p>
               <p>Következett egy utóirat.</p>
               <p>
                  <hi>Ha szöx, szökjél Lengyelország felé, ahol senki se nem ismer. A
                     másik felé valaki rád ismerhetne; de muszka nem látott soha. Annak mondhatod,
                     hogy te vagy Algernon Smith; hát mit tudja az?</hi>
               </p>
               <p>Még egy másik utóirat is volt.</p>
               <p>
                  <hi>Gondold meg, hogy ha külföldön lehetsz, még tehetsz valami jót
                     ezért a mi szegény hazánkért.</hi>
               </p>
               <p>Ödön kezébe vette az útlevelet. A legtökéletesebben el volt az látva minden
                  kellékkel; a legutolsó név rajta az orosz főhadvezéré volt. Még arról is volt
                  gondoskodva, hogy az útlevél jól megviseltnek lássék.</p>
               <p>Ödön ledobta azt az asztalra. Szégyenlette magát e gondolattól.</p>
               <p>Hogy ő meneküljön? Meneküljön egy olyan embernek az irgalmából, akit addig
                  legkevesebbre becsült; akit a legnevetségesebb embernek tartott; akit éppen nem
                  kötelezett le maga iránt hálára soha? S most ennek köszönje az életét?</p>
               <p>Aztán micsoda életet?</p>
               <p>Hát érdemes még ez az élet arra, hogy azt az ember valakinek megköszönje?</p>
               <p>De hasztalan keményítette meg szívét.</p>
               <p>A lehetőség láttára elővették a kedély gyöngeségei. Csak a vas lehetetlenség
                  képezte annak acélát. Most eszébe jutott, hogy vannak még, kiket az ő élete
                  boldoggá tesz. Egy anya, egy nő, két gyerek.</p>
               <p>Nem jó lenne-e még azokért élni?</p>
               <p>Hát az a végső utóirat Zebulon levelében?</p>
               <p>Zebulon nagy pszichológiai adományt árult el, mikor azt odaírta. Ez volt a
                  legerősebb indok. Hátha még használhat hazájának?</p>
               <p>Megjelentek lelke előtt azok az illúziók, amiket más optimistáknál kigúnyolt,
                  kinevetett.</p>
               <p>Hátha lehetséges volna azokbul valami?</p>
               <p>Nagy volt a kísértés. Nem tudott neki ellenállani.</p>
               <p>Még egyszer végignézte az útlevelet. A hátiratok között egy névre talál, melytől
                  összeborzadt. Rideghváry neve volt az.</p>
               <p>Nem! Ez embernek ne legyen az a diadala, hogy fülébe súghassa gúnyos
                  kárörömmel:</p>
               <p>“Íme, az <hi>utolsó</hi> lépcső ama bizonyos magaslathoz!”</p>
               <p>Fogta Zebulon levelét, s az anyjához és nejéhez írottakkal együtt a kandallóban
                  elégette.</p>
               <p>Azután behívta az inasát, s utasítá, hogy menjen rögtön haza Nemesdombra, s
                  tudósítsa édesanyját, hogy ő külföldre menekül. Onnan várják tudósításait Jenőhöz
                  címezve.</p>
               <p>Aztán minden iratát, melynek nem szabad idegen kézbe jutni, elégette, hirtelen
                  összecsomagolt egy kis málhát, ami legszükségesebb volt az útra. Az útlevelet
                  kitölté Algernon Smith nevével, ahogy éppen Zebulon ötlete volt; azt tárcájába
                  tette, kocsijába fogatott, s az éj sötétje alatt elhagyta Világost.</p>
               <p>Jólesett, hogy sötét volt, nem látta az arcát senki pirulni. Első találkozása az
                  ellenféllel szerencsés volt. Az előretolt hadcsapat vezére megvizsgálta útlevelét;
                  rendben találta, és láttamozta a maga részéről. Mehetett odább.</p>
               <p>A második állomás, hol ismét elő kellett mutatnia útlevelét, Gyapjún volt. Onnan
                  egyenesen Váradnak szándékozott, és azután fel Szigetnek, s úgy keresztül
                  Galíciába.</p>
               <p>Gyapjún az ezredparancsnok szállására vezették. Ödön hideg nyugalommal ment be a
                  terembe, s kérdezte, hogy kinek nyújtsa át az útlevelét.</p>
               <p>Sokan voltak a teremben.</p>
               <p>Mondták neki, hogy várjon, míg az ezredparancsnok a benyílóbul előjön.</p>
               <p>Ödön közönyös arcot csinált a várakozáshoz.</p>
               <p>Egy segédtiszt azalatt átvizsgálta útlevelét, összehasonlította a személyleírást,
                  s azt mondta rá, hogy minden rendben van. Az ezredes úr rögtön láttamozni
                  fogja.</p>
               <p>Íme, jön már.</p>
               <p>A kilépő ezredes láttára Ödön minden idegén egy villanyütés nyilallt keresztül. E
                  villanyütésnek egyik pólusa az öröm, másik pólusa a rettenet volt.</p>
               <p>Az eléje lépő orosz ezredes - <hi>Ramiroff Leonin</hi>.</p>
               <p>Leonin marciális alakká izmosult a lefolyt évek alatt. Arcán az ifjúi könnyelműség
                  helyett katonai szigor uralgott.</p>
               <p>A segédtiszt mondá neki, hogy itt egy útlevél, melyet Mr. Algernon Smith kíván
                  láttamoztatni. Az útlevél rendben van.</p>
               <p>Leonin odaírta a nevét, s azután felvette az útlevelet, hogy Ödönnek
                  átnyújtsa.</p>
               <p>Ödön minden csepp vérét jegedni érzé ereiben, midőn szemei az éles, átható,
                  vizsgáló tekintettel találkoztak.</p>
               <p>Leonin mereven állt meg előtte, parancsoló távolban. S onnan kiálta rá durva,
                  kemény hangon angolul:</p>
               <p>- But you are not Mr. Algernon Smith! You are sir Edmund Baradlay!</p>
               <p>- Hogyan? - szólt angolul Leoninhoz. - Te elárulhatnál engemet?</p>
               <p>- Én elfogatom önt!</p>
               <p>- Te? Ramiroff Leonin? Ki velem egy szív, egy lélek voltál; ki elkísértél
                  viharokon, fenevadakon keresztül; ki utánam rohantál a jég alá, hogy saját
                  életedet kockáztatva megszabadíts?...</p>
               <p>- Akkor testőr <hi>hadnagy</hi> voltam - felelt Leonin fagyosan.</p>
               <p>- És most kiszolgáltatsz legkeserűbb ellenségeimnek? Beledobsz a legnyomorultabb,
                  a leggyalázatosabb halálba? Odavetsz a győztes gúnykacajának?</p>
               <p>- Most pedig testőr dzsidás <hi>ezredes</hi> vagyok.</p>
               <p>Azzal kétfelé repeszté az útlevelet, s eldobta az asztal alá.</p>
               <p>- Vigyétek el, s tegyétek őrizet alá!</p>
               <p>A segédtiszt karon fogta Ödönt, s kivezette.</p>
               <p>A ház minden szobája tele volt tisztekkel és azok szolgáival; a fogoly számára nem
                  lehetett más helyiséget berendezni, mint a fakamrát, mely állt egy, az istállóhoz
                  ragasztott deszkaszínből.</p>
               <p>Ödönt oda zárták be, és ajtaja elé dzsidást állítottak őrül, karabéllyal.</p>
               <p>Most azután Ödön érezte, hogy mit tesz “semmivé lenni”.</p>
               <p>A letiport, elgázolt ember, ki helyéből el nem hagyta magát riasztani, még mindig
                  “valami”. Corday Charlotte arca még elpirult a haragtól, midőn levágott fejét a
                  hóhér arcul üté. Még a leütött fő is “valaki”.</p>
               <p>De a futó ember, ki kelepcébe esett, az a “senki” és a “semmi”.</p>
               <p>Ki hagyta magát ugratni abból a bűvkörbül, amelyben belül legalább egy ponton
                  örökké sérthetlen maradt: az önbecsülés pontján. Most már azt is elveszté.</p>
               <p>Most már még csak büszkén sem léphet a bakó elé, mert futott előle.</p>
               <p>Futott, és most, mint az ostoba fürj, belefutott a tőrbe.</p>
               <p>Ó, milyen iszonyú büntetés e megaláztatás egy pillanatnyi ellágyulásért! Mily
                  megtorlása a gyávaságnak!</p>
               <p>Elfogva lenni, bezáratni egy piszkos deszkabódéba, mint valami apró
                  szökevénynek!</p>
               <p>Ó, mily dicső magaslatnak tetszett e helyzetében az a szédítő emelvény, ahonnan
                  elfutott. Csak oda juthatna még egyszer vissza! Csak ezt a megriadást kitörülhetné
                  életéből!</p>
               <p>Ó, mily fenségesnek tetszett előtte annak az ősz bajtársának az arca, ki e
                  pillanatban nyílt homlokkal lép az őt kereső ellenfél elé; megmondja neki, hogy
                  hívják, mit tett. Nem bánta meg! “Victrix causa diis placuit; sed victa Catoni” -
                  s azzal nyújtja kezét a békó elé.</p>
               <p>Ő pedig itt kussad egy szégyenletes ketrecben, rajtakapatva a mester
                  megtagadásán.</p>
               <p>Péter apostol is sírt, mikor a kakas másodikat szólt. Pedig “tu es petra”! S ő
                  ingott meg legelébb.</p>
               <p>És ami legsúlyosabban nehezült kedélyére: a megsemmisült hit emberben, Istenben!
                  El kellett azt vesztenie ez utolsó találkozás után. A halálra kínzott mártír
                  kezében marad egy selyemfonál, mely őt felvonja az égbe: a hit saját lelkének
                  halhatatlanságában, a túlvilági igazságtételben, az örök istenségben. Ödön kezében
                  e fonal szakadt ketté. Ha megtörténhetett az, hogy jó barát jó barátját ily
                  hidegen, ily borzasztóan elárulhassa, akkor mindaz, amit lélekről, túlvilágról,
                  Istenről beszélnek, nem más, mint kegyetlen mese. Kárhozat csak ezen a világon van
                  - s az is csak az igazak számára.</p>
               <p>Este volt már, s senki feléje sem jött Ödönnek; csak az őrt váltották fel minden
                  három órában egyszer.</p>
               <p>Az utasítást, mit az őrnek adott az őrvezető, hallhatá Ödön az ajtón keresztül.
                  Értett oroszul.</p>
               <p>“Ha szökni akar, lelövöd.”</p>
               <p>Este kilenc órakor zivatar támadt; akkor váltották fel ismét az őrt. Az eső
                  szakadt, a villám kétszer lecsapott a városban; Ödön a villámlobogásnál láthatá a
                  deszkahasadékon át, hogy az őr mozdulatlanul áll a fergetegben, arccal
                  ketrecajtaja felé fordulva. Karabinja lövésre készen. A zápor csorog minden ruhája
                  széléből; bokáig áll a sárban, s egyik lábát sem emeli fel. Ott fog állani, míg
                  fel nem váltják.</p>
               <p>A zivatar továbbhalad, a villám távolabb fénylik; azután koromsötét lesz. A
                  toronyóra tizenegyet üt. Az istállóban horkolnak a lovászok; az istálló mögött
                  hevenyészett szárnyék van felütve, ott a kozákok lovai kapálóznak. Ödön mindazt
                  hallhatja jól.</p>
               <p>Akkor úgy tetszik neki, mintha valaki nevén szólítaná suttogva, mint az álombeszéd
                  hangja.</p>
               <p>- Uram, Baradlay!</p>
               <p>- Ki szólít?</p>
               <p>- Én.</p>
               <p>Az őr beszélt hozzá.</p>
               <p>- Te is ismersz?</p>
               <p>- Emlékezel, uram, az imsikre, ki a mohilevi pusztán utazott veled; mikor a
                  farkasok meg akartak enni? Te nem hagytál engem; én nem hagylak téged. A rekeszed
                  hátulján egy deszka kijár helyéből; a negyedik szál. Azon a résen kiférsz. Hátul
                  van a szárnyék, ott vannak kipányvázva a kozákok lovai. Az enyim fel is van
                  kantározva. Ráismersz arról, hogy a farka fehér. Az a legjobb futó valamennyi
                  között. Ülj rá. Hátul a kert; azon túl a puszta. Fuss, amerre a zivatar ment. Az
                  jó kalauz. Jól hajt. Jó nyomon jár. Engem ne félts. Én utánad lövök. Kötelességem;
                  megteszem. Arról nem tehetek, hogy a börtönöd oldala rossz. Még egy szót. Ha a
                  lovamra felülsz, s azt akarod, hogy vágtatva fusson, szorítsd meg térdeddel az
                  oldalát, de rá ne üss. Ha ráütsz, megáll, s mentül jobban ütöd, annál jobban
                  megáll. Sok lótolvaj megjárta már ezzel. Nevezd Ljubicának. Azt szereti. Ha azt
                  mondod neki: “Hurrá, Ljubica!” - nyargal.</p>
               <p>Ödön újra életet érzett szívében.</p>
               <p>Ha nem választotta a <hi>szabad ember</hi> halálát, nyílt homlokkal
                  szemközt megállva, legalább választhatja a <hi>szabad fenevad</hi>
                  halálát, agyonlövetve az üldözésben; legalább nem éri utol a patkány halála,
                  megfojtatva a csapdában.</p>
               <p>Sietett követni hajdani imsikje utasítását.</p>
               <p>Ráakadt a deszkára, melyet csak egy fejetlen szeg tartott a többihez; azt
                  kifeszítette, a résen keresztülfúrta magát. Azon át a hevenyészett szárnyékba
                  jutott. A kozákok mind aludtak lovaik mellett, mély, narkotikus álmot. Rátalált a
                  fehér farkú lóra, amellett nem aludt senki.</p>
               <p>Ödön felült a lóra, s megfordítá.</p>
               <p>Akkor megszorítá azt térdeivel, s fülébe súgta:</p>
               <p>- Hurrá, Ljubica!</p>
               <p>A ló vágtatott a kerten alá.</p>
               <p>Az őr előugrott a vágtatás zajára, arcához kapta fegyverét; előbb eldörmögé
                  magában: “Szent György oltalmazzon!” - s aztán utánalőtt.</p>
               <p>A lövés zajára talpra ugrált minden alvó.</p>
               <p>“Mi történt?”</p>
               <p>“A fogoly elszökött.”</p>
               <p>“Utána!”</p>
               <p>Lóra kaptak tízen-húszan; utánaeredtek üldözni. Utánalövöldöztek a fekete
                  éjszakában. Egy-egy villámlobbanásnál látták is a lovas árnyékot a síkon
                  végigrohanni, s nyargaltak utána.</p>
               <p>A jó volhiniai mén utolérte a zivatart, s a zivatar jó útitárs; lassankint
                  betakarva záporpalástjával a futót; elnyomta villámdörgéseivel az üldözők
                  hajráordítását, a futó paripák robogását. Pártjára kelt a menekülőnek.</p>
               <p>Nem fogták el.</p>
               
            </div>
            <div type="chapter">
               <head>NADÍR</head>
               <p>Aki hozzákezd a futáshoz, azt megragadja a futás vágya.</p>
               <p>Mint a forgószél, mint az örvény, mint a szédület ragadja magával tovább.
                  Beleszeret a futásba.</p>
               <p>A hajnal a puszta közepén találta Ödönt. Sík, emberlakatlan róna közepett.</p>
               <p>Körös-körül csak puszta föld és puszta ég.</p>
               <p>Az égen egyedül kóvályog egy pusztai sas; a síkon egyedül üget a magányos
                  lovag.</p>
               <p>Út nem látszik a pusztán. Kopár, egyforma sivatag az mindenfelé.</p>
               <p>Csak nagy távolban látszik két, egymásnak fordult kútgém; együtt egy nagy “M”
                  betűt képezve. Talán az is azt jelenti, hogy “Memento mori”?</p>
               <p>Ödön a kútgémek felé irányzá a lovat. Az is szomjas volt, s gyorsabban
                  ügetett.</p>
               <p>A kúthoz érve Ödön vizet merített a vödörrel; megitatta Ljubicát, s aztán nyakára
                  dobta a kantárszárat, hadd menjen legelni. Keressen magának valamit a pusztán.</p>
               <p>Pedig az nagyon vendégszerettelen puszta volt.</p>
               <p>A nyári hő nap kéreggé aszalta a föld felszínét; össze volt az repedezve. A kút
                  körül máskor vizenyős hely lehetett, a belesüppedt marhanyomok bizonyítják, hanem
                  a körül tengődő timpó nagyon megbánta, hogy hitt a tavaszi mocsárnak, s kihajtotta
                  ezüstös leveleit. Odább szikes avar terül nagy messzeségre, amin nem tenyész más
                  elaszott szikfűnél és makacs, mindenütt megélő fűtejnél, mely nagy bozótot hajt,
                  de semmi állatot nem táplál mérges, tejhullató zöldjével.</p>
               <p>Útnak nyoma sincs, kerékvágás nem látszik.</p>
               <p>Ödön ráért leülni a kút alacsony kámvájára, s onnan bámulni a világba, míg Ljubica
                  kipiheni magát, s azzal az illúzióval barangolja be az avart, hogy most legel.
                  Nincs ott semmi.</p>
               <p>Ödön e puszta közepett úgy érezte magát, hogy ő most egy porszem. Egy porszem,
                  mely eszmél, érez, emlékezik.</p>
               <p>Emlékezik rá, hogy tegnapelőtt még egy nagy élő óriásnak volt alkatrésze. Az óriás
                  összeomlott, hamuvá lett, s most annak minden egyes porszeme, mely a szélben
                  tovaröpül, érzi és tudja meghalását, és tovább él az egész halála után.</p>
               <p>A láthatáron délibábot ringat a forró lég. Egy emelkedett domb, a légbe felkapva,
                  mint úszó sziget tűnik elő: zöld, árnyékos tengersziget. És az sem igaz. A
                  természet is hazudik.</p>
               <p>Mennyi minden nagyságnak vége lett egyszerre! Az is káprázat volt-e csak?</p>
               <p>Az óriási küzdelem történelmi emlékű diadalaival. Volt és elenyészett.</p>
               <p>Az lesz-e feladat, most mindazt eltagadni? Nem is volt!</p>
               <p>Ödönt e gondolatnál elővette a vágy - lefutni a földrül. Nappal futni, álmában
                  repülni; sehol meg nem pihenni. Önmagától elszökni.</p>
               <p>Mély elborongásából a paripa nyerítése verte föl.</p>
               <p>Széttekintett. A figyelmes kozák ló közeledő lovast vett észre a pusztán. Azt adta
                  hírül. S egyúttal közelebb jött lovagjához, mintha ajánlkoznék a
                  továbbfutásra.</p>
               <p>Ödön a nyeregre könyökölve várta a közeledő lovast. Nem lehet az ellenség. Az nem
                  bolyong magában. Ez útitárs. Valami hasonló menekülő, ki a sors kezét
                  kerülgeti.</p>
               <p>Az is a kútnak vette irányát. Az a puszták világítótornya.</p>
               <p>Ezerlépésnyi távolságból már ki lehetett venni az alakról, hogy valami
                  gerillacsapat elzüllöttje. Kerek kalapjáról messze virított a veres szalag.</p>
               <p>Amint még közelebb jött ez alak, ráismert Ödön. Boksa Gergő volt.</p>
               <p>Még örömöt is érzett e találkozáson. Ismerős ember a pusztaságban.</p>
               <p>Az utolsók közül való ugyan, akik iránt valami nemét a baráti indulatnak érezi; de
                  hát nem sokat ér-e ez ily időben, amidőn a legjobb barát oly szívtelenül
                  elárulá?</p>
               <p>Üdvözlé a közeledőt.</p>
               <p>No, de még az hogy megörült Ödönnek, mikor meglátta.</p>
               <p>- Tyhűj! Főuram! Csakhogy itt találom! Áldja meg az isten; de jól tette, hogy
                  odábbállt. Rossz világ van <hi>odakinn</hi>, túl a gyepen. Magam is
                  csak alig bírtam megmenekülni.</p>
               <p>Azzal leszállt a lováról, s megveregette az állat nyakát.</p>
               <p>- Bizony, ha a hóka nem szorít, aligha ebek harmincadjára nem jutok. Képzelje
                  csak, főuram, mikor látom, hogy már vége van mindennek, a fegyvert rakják lefelé,
                  gondolom magamban: de ezt a száz ökröt, ami a kezembe van, csak ne kapja meg
                  ingyen a muszka! Felhajtom éjszaka Váradig a belényesi erdőn át. Lefejtem a
                  dolmányomrul az aranypaszomántot, eldugom az erdőben kardomat, pisztolyaimat, s
                  beállítok a muszkához, hogy van nekem száz ökröm; eladom, vegye meg. A bolond
                  muszka ráállt, megalkudott; nem is drágállotta, ahogy tartottam neki; átvette az
                  ökröket, s akkor adott utalványt, hogy menjek vele Rideghváry úrhoz, az majd
                  kifizeti.</p>
               <p>- Rideghváry Nagyváradon van? - kérdé mohón Baradlay.</p>
               <p>- Ott hát! De én se mentem ám hozzá a pénzért, hanem örültem, mikor a lovamra
                  felkaphattam megint, s úgy elszeleltem onnan, hogy a poromba se értek. Coki pöngő!
                  Majd kifizetett volna engem Rideghváry uram aprópénzzel.</p>
               <p>Ödön keble nehéz tehertül könnyebbült meg.</p>
               <p>Ha Rideghváry Nagyváradon van, akkor ő másodszor is Ramiroff Leoninnak köszönheti
                  az életét; mert ha az őt útközben el nem fogja, egyenesen halálos ellenének a
                  torkába fut bele. - Talán tudva tette azt Leonin? - Talán az éji megszöktetés is
                  az ő munkája volt? - Talán ő maga bízta meg az imsiket, hogy legyen segélyére a
                  menekülésben? - Talán most volt éppen leghívebb barátja? Lehet, hogy úgy van.
                  Muszkául volt, de nemesül volt.</p>
               <p>Lehet, hogy nem úgy volt. De Ödön ragaszkodott e magyarázathoz, mert ez visszaadta
                  hitét. Hitét Istenben és emberekben, az örök igazságban és az örök
                  érzelmekben.</p>
               <p>Csodálatos menekülésének e magyarázatában megtalálta a fatalizmus nyugalmát. Az
                  embereknek missziójuk van. Vannak emberek, akiknek a sors azt parancsolja, hogy
                  éljenek. Ki tudja, mire tartogatja őket?</p>
               <p>- Én igen köszönöm önnek - szólt Boksához -, hogy tudatta velem, hol van
                  Rideghváry. Az egész világon ez az egy ember az, akit kerülök, akinek nem adom meg
                  magamat soha.</p>
               <p>- Hát?</p>
               <p>- Majd felkeresem a legelső osztrák tábornokot, akit legközelebb találok, annak
                  megmondom, ki vagyok. Számoljunk: fizetek.</p>
               <p>Boksa Gergőnek e nézet éppen nem nyerte meg tetszését.</p>
               <p>- No, uram, ez nem okos gondolat. Már ez nem az. Én együgyű ember vagyok, de ezt
                  nem írom alá. Ilyenkor, mikor a győztes első fúriájában van, aki legelöl
                  találkozik vele, azt összemorzsolja. Minek az a sietség?</p>
               <p>- Csak nem fogok tán a nádasban bujkálni évhosszant, beállni pusztázó betyárnak, s
                  kergettetni magamat egyik határból a másikba.</p>
               <p>- Én nem mondom, hogy azt tegye; ámbár magam aligha úgy nem teszek; hanem hát
                  mégis azt tartom, hogy egy ilyen nóbel uraság, mint ön, aki ismeri a jó társaság
                  szabályait, annyit megtehet, hogy ne menjen addig valahová, amíg nem
                  invitálják.</p>
               <p>- S addig lakjam a kukoricát, míg a meghívólevéllel rám akadnak?</p>
               <p>- Nem mondom én azt. Dehogy lakja a kukoricát. Van uraságodnak szép úri kastélya.
                  Hazamegy, s ott egész rangjához illő kommoditással bevárja, amíg érte
                  küldenek.</p>
               <p>- Hogy még meg is mérgezzem magamnak azt a bárdot, mely a nyakamat levágja,
                  azáltal, hogy anyámat, nőmet, gyermekeimet lássam mindennap; kínozzam a lelkemet a
                  boldogsággal, mely napokra, órákra van kiszabva, s azoknak a kétségbeesett
                  jajgatását hallva hurcoltassam el magamat, akiket legjobban szeretek. Hisz ily
                  válogatott kínzást még az ellenségem sem ítélhetne rám.</p>
               <p>- Mikor látta ön legutoljára családját?</p>
               <p>- Négy hónapja múlt már, hogy legutoljára voltam Nemesdombon.</p>
               <p>- Tehát még a nagy csaták előtt.</p>
               <p>- Azóta nem értem rá hazarándulhatni.</p>
               <p>- Hát Körösszigeten mikor volt ön?</p>
               <p>- Sohasem. Az csak nyári mulatóhely, melyet atyám azalatt szerzett, míg én
                  külföldön jártam, s amióta itthon vagyok, azóta még elmulatni való nyár rám nézve
                  nem volt.</p>
               <p>- Jól van! Én egészen értem önt. Fel tudom fogni a csekély eszemmel, hogy ilyen
                  kitűnő nevezetességű úr válogatni szeret abban, hogy kinek kapituláljon és milyen
                  állapotban. Nem akarja magát úton, kutyafuttában elcsípetni; nem akar ellensége
                  hahotája között hátrakötött kézzel bekísértetni; hanem hát hadd mondjak én is a
                  magam együgyű eszével valamit, ami ide illik. Én elvezetem önt pusztákon,
                  mocsárokon keresztül úgy, hogy emberrel sem találkozunk. Elviszem önt egy jó
                  ismerősöm házához, aki nem esik éppen útba. Ott ön megírja a levelet egyenesen
                  magának az osztrák fővezérnek, hogy íme, itt vár további rendelkezésre. Ha kell
                  neki, hát aztán az majd híja. De hátha nem híja? Ezerféle dolog történhetik. Minek
                  volna eléje sietni a bajnak? Várja meg ön, míg helyébe jön, s addig se engedje
                  kialudni a pipáját. Én, ha úr volnék, ezt tenném.</p>
               <p>- Megfogadom! Járok az ön esze után. A magamét már kidobtam az ablakon. Nem bánom,
                  vigyen, amerre akar.</p>
               <p>Ödön utánabámult az ördögszekérnek, melyet egy szélroham végiggörgetett a síkon.
                  Milyen nyomorult növény lesz belőle, ha gyökeréről leszakad! Az egyik szél délnek
                  hajtja, aztán a másik ül fel a hátára, s elhajtja keletnek. Pedig milyen kemény,
                  dacos, tüskével fenyegető növény, amíg gyökerén áll.</p>
               <p>Íme, két nap óta már a harmadik ember, aki őt helyéből kilódítja. Apró-cseprő
                  emberek, kikre máskor rá sem hallgatott volna, s kik most előre-hátra hajtják az
                  avaron, mint szél az ördögbordát. Tallérossy, az imsik és Boksa.</p>
               <p>Egyik átka a semmivé lett nagyságoknak: azt látni, hogy a kicsiny emberek
                  megmaradtak akkoráknak, amekkorák voltak.</p>
               <p>Baradlay Ödön tudott valamit irigyelni Boksa Gergőn. Azt, hogy ez most is Boksa
                  Gergő.</p>
               <p>- Tehát kantározzuk fel a lovainkat, és aztán ballagjunk.</p>
               <p>A délibáb különösen kérkedő volt a mai nap: pálmaerdőket mutogatott a láthatáron.
                  Pedig nem volt ott egyéb, mint mocsár.</p>
               <p>Az is üdvözölt menedék a forró nyári ég alatt a kopár pusztán barangolónak.</p>
               <p>Mikor déltájon a mocsár közelébe értek, a délibáb eltűnt, s az egész déli
                  láthatárt egy végtelen sötétzöld síkság foglalta el.</p>
               <p>A mocsár közelében nagy térséget a halvány sziksó terít be, amint azt a víz árja
                  kimosta; aszú, pirókfenyérrel szálankint beborostálva. Közte egy-egy szittyó, mely
                  mikor virágzik is, olyan, mintha száraz volna.</p>
               <p>Ahol aztán a víz kezdődik, ott kezdődik az élet.</p>
               <p>Egy iszonyú puszta, mely tele van nekünk idegen élettel.</p>
               <p>Egy nádrengeteg, melynek bajuszos bugái, mint egy ördögvetés, hullámzanak a
                  szélben. Annyi meddő kalász, mely tápláló magot nem ereszt!</p>
               <p>Benn titokteljes csönd és méla suttogás. A suttogás a nád közt zizegő szélé, a
                  csend a nappali álomé. A mocsár lakóinak a nappal az éj.</p>
               <p>Szív és fej legyen, ami e csendes országba be mer hatolni, hogy annak rejtekein
                  keresztülgázoljon.</p>
               <p>Boksa ismerte már azon keresztül a járást. Neki az otthona volt.</p>
               <p>Sokszor megjárta ő ennek a vigályosait. Ismerte minden semlyékét, hol a tinót el
                  lehet rejteni; tudta, melyik csereklyetörésen lehet kikerülni a dágványokat,
                  mikben feneketlen a sár, hol bírja meg az ingó bürü a lovat és lovast. Aki letéved
                  róla az abajdóc lápba, elnyeli a süppedék; semmi tudomány meg nem menti onnan; a
                  nadályok, rákok megeszik. És aztán tudta, hol vannak pihentető tanyák az ingovány
                  közepett, miknek emelkedett szérűjén legelőt találnak a lovak, nádgunyhót a
                  lovasok.</p>
               <p>- Nem kell félni, aki utánam jön!</p>
               <p>Ezt oly büszkén mondta Boksa Gergő, mintha tudná, hogy ezen a földön most már ő az
                  úr. Itt kezdődik az az ország, ahol senki sem parancsol. Ami nincs meghódítva
                  soha. Ahol az orosz cár minden hadvezérének meg kell állni.</p>
               <p>Ő pedig otthon él benne.</p>
               <p>A lovak néhol szügyig gázolták a vizet. Egy helyütt egész folyamon kellett
                  átúsztatniok. Nem volt út. A betyárt csak a gindár növényfajok, a vanyiga nyápic
                  levelek vezették, merre van biztos feneke a víznek, és saját csodaszerű
                  tájékozása, mely megtalálta e vadonat egyformaságban a bozóttömkeleg régi
                  útjelölőit.</p>
               <p>Néhol aztán úgy belejött az ismert csapásba, hogy rá sem kellett ügyelnie lovára.
                  Ismerte az már az utat maga is.</p>
               <p>Olyankor aztán hátrahajolt, és tartotta beszéddel útitársát.</p>
               <p>Elmondta neki, hogy még nincs ám mindennek vége! Egy egész kaleidoszkóp volt a
                  fejében tarka ábrándokbul, miket egymás mellé fűzött.</p>
               <p>“Még áll Komárom, s három esztendeig védelmezheti magát. Fogja is! Azalatt újra
                  egyet fordul a világ.”</p>
               <p>“Legrosszabb esetben, ha feladja magát, cserében ki fogja kötni, hogy mindenkinek
                  közbocsánat adassék.”</p>
               <p>“Több mint bizonyos, hogy az orosz cár kikötötte, hogy itt a győzelem után senkit
                  se üldözzenek, a régi alkotmányt helyreállítsák.”</p>
               <p>“Igen közel jár az elhihetőséghez, hogy most rögtön az oroszok és az osztrákok
                  fognak egymás közt összeverekedni; ezt az orosz tisztek maguk beszélik; az megint
                  új fordulatot ad a dolognak.”</p>
               <p>“Azután még sokan vannak, akik le nem tették a fegyvert, hanem elmentek az
                  erdőkbe, a lápokba; onnan fogják folytatni a gerillaharcot.”</p>
               <p>“A fő-fő emberek kimenekülnek Törökországba, a törököt segélyünkre hívják, mint
                  Thököly idejében. Az nem engedhet az orosznak, kénytelen lesz bejönni.”</p>
               <p>“A török háta mögött áll Anglia és Franciaország, azok meg fogják támadni az
                  oroszt.”</p>
               <p>“A korona az angol királynő kisebbik fiának ajánltatik. Az azt elfogadja.”</p>
               <p>“Ázsiában van még hét sátoralja magyar, kik otthon maradtak a régi hazában,
                  azokért kiment az öreg Mészáros, és behozza őket. Minden sátoralja harmincezer
                  harcost számlál.”</p>
               <p>És mindezt a legfanatikusabb hit kemény meggyőződésével mondta el Boksa Baradlay
                  Ödönnek.</p>
               <p>Ödön nem szólt ellene, csak magában gondolá:</p>
               <p>“Vajon engem is meg fog-e egykor lepni ez a szent őrjöngés?”</p>
               <p>Bizony meg!</p>
               <p>És nem volt egy ember, kivételnek sem, akit itt valami kis része e holdkóros
                  látások hallucinációiból meg ne lepett volna.</p>
               <p>Még az asztalíráshoz is folyamodtunk, s kérdeztük a kopogó szellemektől: mi lesz
                  velünk?</p>
               <p>Álmainkat magyaráztuk!</p>
               <p>Kik? - Mind!</p>
               <p>Csak az a különbség, hogy egyikünk el tudta titkolni, hogy már benne van e
                  betegségben; a másikunk pedig kibeszélte.</p>
               <p>Egy halálos beteg nemzet rettentő fantáziálása volt az! Ó, de soká gyógyult ki
                  belőle!</p>
               <p>Dél volt már, midőn elértek egy mocsárszigethez, mely pihenőt képezett ez
                  emberlaktalan útban.</p>
               <p>Öt-hat öl átmérőjű kerek tér volt az, rekettye- és hangafabokrokkal bekerítve.</p>
               <p>A tér közepén volt valami rossz nádkunyhó. Egymásnak döntött nádkévék gyékénnyel
                  összekötözve.</p>
               <p>- Itt megpihenjünk, uram - monda Boksa Gergő, leugorva lováról. - A lovakat
                  kímélnünk kell.</p>
               <p>A tért buja fű lepé, sárkereppel vegyes; a lovak jó tanyára találtak.</p>
               <p>- Nem érez ön valamit? - kérdé Boksa.</p>
               <p>- Semmit - felelt Ödön, nem értve a kérdést.</p>
               <p>- Például éhséget.</p>
               <p>- Azt soká el tudom tűrni.</p>
               <p>- Majd mindjárt lássunk valami után. A víz nem szokott üres lenni.</p>
               <p>Boksa Gergő leveté csizmáit, felgyürkőzött, s legázolt a vízbe a kerek tér
                  aljában. Néhány pillanat múlva visszatért, tele volt a kalapja rákkal.</p>
               <p>- Az “r” nélküli hónapban igen jók.</p>
               <p>Azután siskából, kákából kerek máglyát csinált egy földbe vájt katlan fölött; abba
                  belehajigálta a rákjait, s tüzes taplós csóvával rájuk gyújtá a máglyát. Mikor
                  aztán lekaparta róluk a pernyét, a rákok szép pirosak voltak. Meg voltak
                  sülve.</p>
               <p>Kiszedte őket, s odateríté a fűre Ödön elé.</p>
               <p>Azután maga ment jó példával elő a ráklakomában.</p>
               <p>Ödön hozzá sem nyúlt; pedig Boksa váltig dicsérte, hogy milyen jó.</p>
               <p>Mikor aztán készen volt vele, azt mondá Ödönnek:</p>
               <p>- Ez így nem jól lesz. Nekünk még huszonnégy óráig kell mennünk, míg arra a helyre
                  találunk, ahová önt vinni akartam. Ön tegnap óta nem evett; az úton ki fog dűlni.
                  Azt már látom, hogy az útfélen kínálkozó csemegétől irtózik. Én hozzá vagyok
                  szokva. Néha öt napig is elélek nyers csigával meg sulyommal. De ez bizony nem
                  okos ember gyomrának való. Majd segítek rajta. Két óra járásnyira innen észak felé
                  fekszik Komádi. Én oda beballagok; ön pedig itt marad és megvár. Jól alhatik
                  azalatt, csak a tűzre tegyen, hogy a szúnyogokat elűzze. Úgysem aludt, tudom, sok
                  éjjel. Alkonyatig visszatérek az elemózsinával. Akkor aztán a szép holdvilágnál
                  baktatunk tovább. Jó lesz úgy?</p>
               <p>Ödön ráhagyott mindent. A nagy elbukás óta nem érzett magában akaratot.</p>
               <p>Boksa tehát hevenyében felkantározott, s az északi irányban tovatűnt a nádbozót
                  között.</p>
               <p>Akkor kezdte csak Ödön érezni az egyedüllét súlyát.</p>
               <p>Kívül volt a világon.</p>
               <p>Egyedül egy húszölnyi kerületű szigeten.</p>
               <p>Annak a szigetnek még a növényzete is mind olyan, mely a társadalom száműzöttje,
                  mely rossz hírével az emberlakta vidékről a magányba menekült.</p>
               <p>Itt díszlik a gyilkos csomorika, a vérbogyójú álkekengi, a kék levelű mérges ádáz,
                  a vízlakó békakorsócska, a kábító bűzű zizon, a maszlagos haramag, a fenyegető
                  fekete zászpa, mint egy rablókbul és orgyilkosokból összevert világkerülő harám,
                  mely titokban főzi a minden élő halálára összeesküdött terveit.</p>
               <p>Körül pedig a vízi kietlen körül bezárt egyeteme.</p>
               <p>A víz színén fenn úszó nimfeák kalap nagyságú bőrlevelei s tulipános virágai
                  tanúskodnak róla, hogy ölnél mélyebb a vízfenék. A liliom sárga virága messziről
                  figyelmeztet, hogy ott mély iszap a talaj.</p>
               <p>Milyen csodálatos börtön a természet őstanyája.</p>
               <p>Baradlay Ödön olyan jól be van itt zárva, mintha az ólomtetők rekeszei alatt
                  ülne.</p>
               <p>S ha eltávozott vezetője vissza nem tér, ha elvész, elfogják vagy elriasztják,
                  Ödönnek itt kell elveszni. Ez ingoványból a maga erejével soha ki nem talál.</p>
               <p>De hát mit félt ő a pusztaságtól ez órákban?</p>
               <p>A puszta nemsokára megnépesült, a néma csend megelevenült, amint a nap lejjebb
                  kezdett szállni. Suhogás hangzott a légben. Vándor kócsagok repültek el feje
                  fölött, fehér tollazatuk csillogott a napban; a bölömbika elkezdett búgni bús
                  hangon a távolban; a vízi kutya nyivákolt odúja előtt, vadkacsák, lilék hápogása
                  vegyült a békamilliárdok kerepélő kardalába, melybe beleszólt néha a berki csikasz
                  éhvonítása. - És semmi harangszó. - Nagyon távol kell lenni ide a legelső
                  helységnek. Hanem néha úgy tetszett Ödönnek, mintha a vízi világnak ez idegen
                  zsivaján keresztül egy-egy földütő dörgés dobbanna keresztül. - Mintha egy ágyúszó
                  hangzanék a távolból.</p>
               <p>És ismét másik - és ismét másik.</p>
               <p>Eszébe villantak vezetője agyrémei.</p>
               <p>Három napja már, hogy az utolsó csataképes magyar hadsereg letette a fegyvert, s
                  nem harcol többé. Ki ágyúz ott?</p>
               <p>Talán a két szövetséges fél egymásra?</p>
               <p>És tovább fűzte e gondolatot. Addig fűzte, míg egyszer felriadt önálmaitól. Hát
                  már ennyire vagyunk?</p>
               <p>Ilyen könnyű egy embernek megőrülni az egyedüllétben?</p>
               <p>Magához tért.</p>
               <p>A nap egészen lealkonyodott már. Kezdte érezni, hogy éhezik és fázik. A mocsár
                  közepén hideg az est.</p>
               <p>És Boksa mégsem jön elő.</p>
               <p>Ha oda talált veszni? Hátha szándékosan itt hagyta? Ez embert egykor az ő láttára
                  megbüntették. Testvére verette meg. Most szörnyű bosszút állhat érte. Csak itt
                  kell felednie, akit idáig behozott, az ingovány közepén.</p>
               <p>A nap leszállt már, s az ingovány túlsó oldalán, széles, nagy arcot meresztve jött
                  fel a hold.</p>
               <p>Amint Ödön a hold táblájába nézett, egyszer csak egy mozgó emberfőt látott meg
                  benne. Valaki közeledik.</p>
               <p>Illés próféta hollója volt az, ki mesterének kenyeret hoz.</p>
               <p>Nemsokára hangzott a mocsárban Boksa Gergő fütyörészése. Ismerős csatadalt
                  fütyölt. - Csak a dal maradt fenn.</p>
               <p>Ödön fenntartá a tüzet, hogy a közeledő könnyebben visszataláljon.</p>
               <p>Boksa megterhelt iszákkal jött, általvetőjében duzzadt az egész expedícióhoz való
                  élelmezés.</p>
               <p>- Soká kerültem vissza - mentegeté magát már messziről, még le sem szállt a lóról.
                  - De majd nagy baj volt. Hanem elébb lássunk hozzá!</p>
               <p>Azzal leemelve lovárul az általvető iszákot, kinyitá annak száját, s leterített
                  szűrére sorba lerakta a szerzett holmit: puha kenyeret, sajtot, sonkát és tele
                  kulacsot. A másik oldalából az iszáknak meg egy szőrgubát húzott elő, s azt Ödön
                  vállára keríté.</p>
               <p>- Jó lesz ám ez az úton. Láttam, hogy nincs meleg felöltője.</p>
               <p>- Köszönöm.</p>
               <p>- Nincs mit. Mind ingyen van - szólt Boksa, és titkosan nevetett.</p>
               <p>- Hogyan?</p>
               <p>- Majd elmondom. Elébb együnk. Ne féljen, nem loptam. Úgy segéljen, tisztességesen
                  jutottam mindenhez. Hanem magam sem faltam még hozzá.</p>
               <p>Azzal lehasalt a fűbe a leterített guba mellé, s mindjárt bebizonyítá Ödönnek,
                  hogy még maga sem vacsorált a hozottbul, azáltal, hogy olyanokat falt a leszelt
                  holmikból, hogy majd megfulladt tőle.</p>
               <p>Hanem még evés közben is elővette a nevetés. Csak még egyet akart inni. Aztán
                  Ödönnek adta a kulacsot.</p>
               <p>- No, mármost beszélhetek. Ej, de becsülöm az eszemet, hogy bementem Komádiba.
                  Ejnye, de felsült ez a kis expedíció. Hát gondolja el, uram, amint belovagolok
                  Komádiba, nem szól ám senki semmit, csak hagynak előremenni a városházáig. Akkor
                  látom, mikor a piacra érek, hogy uccu mákomadta, hiszen tele van ez a város
                  kozákkal; csak úgy bukkannak elő egyik házból is, másikból is, a városháza meg
                  éppen főhadiszállás. Szaladni késő volt. Mindenütt el volt az utam állva. No most,
                  Gergő, aki hunder-bundere van, vagy te szorítod meg őket, vagy ők szorítanak meg
                  téged.</p>
               <p>- No, és mi lett?</p>
               <p>- Hát, én szorítottam meg őket! Odakocogtam egyenesen a városház ajtajához. <hi>Megparancsoltam</hi> egy kozáknak, hogy fogja a lovam kantárját,
                  míg visszakerülök; azután a strázsától megkérdeztem, hogy hol a generális. Nem
                  tudom, generális volt-e. De rárontottam. Tudtam, hogy azért van ilyen messzire
                  leküldve a főseregtől, hogy élelmiszereket szerezzen számára. Egyenesen
                  rárukkoltam a tegnapi utalvánnyal: “Uram - mondom neki -, én ökröket adtam el
                  nektek, itt az utalvány, fizess.” A jámbor megijedt, majdhogy ónossá nem lett.
                  Nagy összeg volt, amit követeltem rajta. Váltig szabadkozott, hogy Nagyváradon van
                  a főpénztár, menjek oda; de én annál jobban allegáltam, hogy nekem itt kell a
                  pénz, hogy menjek én oly messze földre; azt sem tudom, merre van. Nekem is
                  fizetnem kell a többieknek! Míg utoljára is kötélnek állt, s aztán megalkudtunk,
                  hogy én leengedek neki az utalványból harminc percentet. Úgy megörült neki, még
                  meg is ölelt; a hetven percentet meg kifizette. Itt van a zsebemben. Én nem
                  csaltam meg érte senkit. Eladtam nekik az ökreinket, amiket úgyis elfogtak volna,
                  ők megkapták, amit vettek. A szegény generálisnak is maradt belőle harminc
                  percent. Jólesik szegénynek, bizonyosan családapa, gyermekei vannak. Az isten
                  áldja meg jártában-keltében!</p>
               <p>S még egyet szelt a sonkából, kenyérből.</p>
               <p>Ödön úgy irigyelte ez embert, aki a legrettentőbb katasztrófában is megtalálja az
                  átkozott humort.</p>
               <p>- És most útra!</p>
               <p>A telehold kedvezett a bujdosóknak. A mocsár belsejében több helyütt egész száraz
                  tisztások voltak már, miken gyorsítani lehetett a haladást. A lovakat is jobban
                  lehetett ott etetni. Mindenütt buja fű volt, szederindás, máholás haraszt.</p>
               <p>Reggeltájon egy folyam partjához értek.</p>
               <p>Itt egy ismerős halász gunyhójában pihent meg Boksa Gergő védencével; a halász
                  paprikás halászlét készített számukra; Boksa krámpámpulit égetett hozzá. A reggeli
                  után Ödönt úgy elnyomta az álom, hogy végigdűlt a gyékényen, és aludt hosszan,
                  három éji virrasztás és futás után.</p>
               <p>Mikor fölébredt, Boksa ott ült a gunyhóajtóban.</p>
               <p>- Mennyi az idő? - kérdé tőle.</p>
               <p>- Alkonyra jár.</p>
               <p>- Olyan hosszan aludtam? Miért nem költött fel elébb?</p>
               <p>- Isten ellen való vétek lett volna. Ön otthon volt álmában, s a kisfiával
                  beszélgetett.</p>
               <p>E szóra Ödön nagyon elkomorult.</p>
               <p>Nem volt nehéz kitalálni az ő álmát.</p>
               <p>Az út most már mindenütt a kanyargó folyam mentében vezetett.</p>
               <p>A szabályozatlan folyam partjait mindenütt lankaságok fedték. Erdők, miknek lába
                  az év három szakán át vízben úszik, mikben csónakon vagy lóháton szokás járni;
                  gazdag tölgyfa- és égererdők, mik közt folyik a víz, úgyhogy a folyam közepén levő
                  szigetek csak folytatásai látszanak lenni a parti erdőnek; néhol a partok és
                  szigetek fái óriási koronáikkal összeborulnak; a folyam ága alattuk suhan el.</p>
               <p>Az idő beesteledett már, midőn egy nagyobb szigethez értek, melyről híd vezetett
                  át az északi partra, melyen ők jártak.</p>
               <p>- Helyben vagyunk, uram - mondta Boksa. - Itt lesz már annak az ismerősömnek a
                  lakása, akihez önt vezetni ígértem.</p>
               <p>- A neve?</p>
               <p>- Majd ráismer ön.</p>
               <p>- Nem leszek neki terhére?</p>
               <p>- Bizonyosan nem.</p>
               <p>Csendesen átdobogtak a hídon, s amint a hídfőnél kétfelé nyílik az őspagony s az
                  összehajló óriási fák, mint egy zöld templomíven át, engednek a sziget belsejébe
                  láthatni, egy, a holdtul megvilágított kastély képe látszik; a falak repkénnyel,
                  futórózsával bevonva, mely másodszor virágzik; a ház mellett egy óriási hárs,
                  előtte egy széles azúr tó, melynek tükrében a ház még egyszer előtűnik.</p>
               <p>Ödönnek úgy tetszett, mintha látta volna ezt a képet valahol lefestve.</p>
               <p>A ház verandáján már lámpa égett, a kivilágított ablakok tűzfénye reszketett a tó
                  habján.</p>
               <p>A két lovag csendesen haladt a kastély elé a kavicsos úton.</p>
               <p>A veranda előtt leszálltak lovaikról; egy lovász átvette a lovak kantárait, s a
                  két jövevény felhaladt a márványlépcsőkön.</p>
               <p>És mikor Baradlay Ödön a veranda küszöbén állt, s a kivilágított ablakon át egy
                  tekintetet vetett annak belsejébe, ott látott egy asztal mellett egy gyászruhás
                  ifjú nőt, egy alvó csecsemővel ölében - egy másik márványarcú hölgyet, ki
                  mozdulatlan tekintettel olvas egy előtte kiterített kapcsos bibliából, és egy
                  fiatal férfit, ki egy kisfiút tart a térdén, s egy nagy fekete táblára betűket
                  rajzol elé.</p>
               <p>És úgy tetszik neki, hogy mindezen alakokat ő olyan jól ismeri. A szögletben egy
                  nagy újfundlandi kutya hever, az hirtelen felkapja fejét, és fogait nevetésre
                  vicsorítva siet az ajtó felé. Úgy tud nevetni, mint egy bohó nagy ember. Tudja,
                  hogy ugatni nem szabad, mert a kicsike alszik.</p>
               <p>Az eb nyüzsgésére mindnyájan az üvegajtó felé tekintenek várakozó bámulattal. Ők
                  nem látnak a külsötétbe.</p>
               <p>- Hol vagyok? - rebegé Ödön megrendülten vezetőjéhez.</p>
               <p>- Otthon!</p>
               
            </div>
            <div type="chapter">
               <head>A NEM MUTATOTT LEVÉL</head>
               <p>Ödön nagyon jól sejtette azt, hogy igen fájdalmas boldogságot szerzett meg számára
                  az, aki őt családjához hazahozta.</p>
               <p>Az az élet egy mindennapos haldoklás volt.</p>
               <p>Ödön, mint föltevé magában, rögtön hazaérkezte után tudatá levélben a teljhatalmú
                  fővezérrel, hogy hol van; rendelkezzék vele. Itt be fogja várni parancsát.</p>
               <p>És mármost addig az ideig örüljünk egymásnak!</p>
               <p>Mikor minden csók egy búcsúvétel, mikor minden ölelés közé odatolakodik egy hideg
                  árny, mely azt susogja: “Talán holnap?”</p>
               <p>Aranka egy elkárhozott angyal kínjait szenvedi.</p>
               <p>- Ne maradj itt! - suttogja férjének. - Eredj, menekülj! Rejtsd el magadat! Mit
                  nekem a te büszkeséged, a te nagyságod? Légy nekem megalázott, lény kicsiny, de
                  maradj enyim! Fuss, amíg futhatsz! Becsületszavadat adtad nekik? Ha százszor
                  megszeged, százszor imádni foglak! Menj külföldre, én utánad megyek. Ha nem
                  akarod, itthon maradok, és leszek gyászoló özvegyed. Viselem gyászruhámat, csak
                  élve maradj. Ne hagyj iszonyú örökséget két gyermekedre! A vérkeresztelőbe ne
                  füröszd meg két fiadat! Menjünk koldulni együtt. Végig a világon. Mi kell nekem
                  egyéb, mint te és két gyermekem? Mi közöm énnekem a ti családi nagy nevetekhez?
                  Dobd el nevedet! Én szeretni foglak, akármi neved lesz. Nekem ott lesz a hazám,
                  ahol te fogsz lenni. Menjünk el Amerikába! Leszek ott melletted szolgáló,
                  napszámos, cseléd. Vagy hát ölj meg engem elébb, és légy akkor római!</p>
               <p>Ödön nem hajtott szavára. Bevárja sorsát.</p>
               <p>Az ifjú nő izgalmát rettenetes volt naponkint látni. Minden ajtónyitásra
                  fölrezzent, minden idegen hang az előszobában fölriasztá: nem férjét idézik-e
                  már?</p>
               <p>És éjszaka, mikor mindenki aludt, ő ébren számlálta az órákat, s végig-végigjárt a
                  szobában az éji lámpával kezében, kérdezősködve mindenkitől, nem hallottak-e
                  valami neszt. Nem zörget-e valaki a kapun? Nem hallanak-e fegyvercsörgést
                  odakívül?</p>
               <p>Jenő minden éjjel találkozott e kísértő alakkal, amint fehér hálóköntösét
                  összevonva keblén, tornácról tornácra suhant mereven fölnyílt szemeivel éber
                  álmokat látva, mint egy őrült, mint egy holdkóros. Gyakran lecsillapítá
                  aggodalmait, s biztatva rávette, hogy térjen hálószobájába vissza. Hiszen csend
                  van. Nyugszik minden. Nem hallatszik semmi.</p>
               <p>És aztán mindennap, mikor a posta érkezett, mily mohó aggodalommal esett a család
                  az érkezett leveleknek. Kinek jött levele? Mi a tartalma? Érkezik-e válasz Ödön
                  levelére?</p>
               <p>Nap nap után múlt, és még nem jött semmi felelet.</p>
               <p>Egy délután, midőn ismét megérkezett a körösszigeti kastélyba a posta, a hozott
                  levelek közt volt egy, melyen a cím németül volt fölírva.</p>
               <p>“Herrn <hi>Eugen</hi> von Baradlay.”</p>
               <p>Eugen = Jenő.</p>
               <p>A levelet átadták Jenőnek.</p>
               <p>Jenő felbontotta, elolvasta azt, és aztán keblébe tevé.</p>
               <p>Az egész család jelen volt.</p>
               <p>Anyja kérdezé tőle, honnan jött e levél, s mi van benne írva.</p>
               <p>Jenő azt felelte rá:</p>
               <p>- El kell innen mennem!</p>
               <p>Anyja azt kérdezé:</p>
               <p>- Hová és miért?</p>
               <p>Jenő arra elszánta magát, és előállt vele.</p>
               <p>- Én nem nézhetem ezt így tovább. A Baradlay-ház összeomlik, s rászakad családunk
                  fejére. El van veszítve minden, és ti nem tudtok többé segíteni. Számítástok
                  rosszul ütött ki. Erőfeszítéstek kárunkra vált. Elveitek le vannak tiporva. Én nem
                  nézhetem ezt a kínt tovább. Egyik bátyámról nem tudok semmit, másik bátyám napról
                  napra várja befogatását. Anyámnak egész nap egy szavát nem hallani. Ángyom az
                  őrüléshez közel. Engemet ez az élet megöl. Ti elvégeztétek, nem tehettek többet
                  magatokért semmit. Most következem én, majd én tenni fogok.</p>
               <p>- Mit? - kérdezé anyja hidegen.</p>
               <p>- Azt én tudom.</p>
               <p>- De nekem is jogom van megtudni. Mert családom tagja e házért nem tehet semmit,
                  amire én azt nem mondom: “Jól van!”</p>
               <p>- Majd megtudod azt, ha megtörtént.</p>
               <p>- S ha akkor azt mondom rá: “Nem jól van?”</p>
               <p>- Akkor már nem fogod azt megmásíthatni.</p>
               <p>- Akkor előre tiltani fogom.</p>
               <p>- Hasztalan. Parancsodra nem hallgatok többé. Férfi vagyok. Tetteimmel szabad.</p>
               <p>- De fiú is vagy és testvér - szólt közbe Ödön.</p>
               <p>Jenő bánatosan tekinte bátyjára.</p>
               <p>- Azt majd megtudod később! - mondá halk sóhajjal.</p>
               <p>Anyja megfogta Jenő kezét, s azt kérdé tőle:</p>
               <p>- Te családunk megmentésére gondolsz?</p>
               <p>- Gondolok és teszek.</p>
               <p>- Kitaláljam gondolatodat?</p>
               <p>- Nem hagyom azt.</p>
               <p>- Én olvasok lelkedben. Hiszen csecsemőkorodtul fogva tanulmányoztalak. Könyv
                  voltál, melynek minden fejezetét tanultam. Te e percben arra gondolsz, hogy
                  elhagyj bennünket, s visszatérj régi összeköttetéseidet megújítani, előbbi
                  befolyásodat a mi ellenségeinknél visszanyerni.</p>
               <p>Jenő keserűen vágott közbe:</p>
               <p>- És aztán bátyáim elkobzott vagyonát magamnak megszerezni, ugye?</p>
               <p>Anyja megsajnálta e szóért.</p>
               <p>- Nem, fiam. Én nem keményszívűséggel vádoltalak. Inkább azzal, hogy nagyon is
                  szeretsz bennünket; hogy áldozatot akarsz hozni megmentésünkért, áldozatot, mely
                  keserűbb magánál az elveszésnél.</p>
               <p>- Talán keserű lesz, de majd hozzászokunk.</p>
               <p>- Mihez?</p>
               <p>- Én nem mondtam. Te tudod.</p>
               <p>- Tudom! Te visszatérsz Plankenhorstékhoz!</p>
               <p>Jenő bánatosan mosolygott.</p>
               <p>- Ezt olvastad szívemben?</p>
               <p>- Nőül akarod venni azt a leányt, hogy azon család mindent tehető befolyásával
                  megszabadítsd testvéreidet!</p>
               <p>- Úgy hiszed?</p>
               <p>- Azt a leányt, ki az én gyűlöletemet hozza móringul házadhoz, kit elátkozott
                  hazád, kivel megver az Isten!</p>
               <p>Aranka odaveté magát napa keblére.</p>
               <p>- Anyám, ne mondd ezt róla, hátha szereti őt!</p>
               <p>Ödön visszavezette nejét ülőhelyéhez.</p>
               <p>- Ne szólj közbe, szerelmem. Tárgyakrul van szó, amiknek fogalma hiányzik a te
                  angyaltiszta lelkedben. Ha arról volna szó, hogy valaki közülünk mezítláb,
                  szőrkötéllel nyakán menjen bűnbocsánatot kérni vezekelve, azt mondanám: meglehet,
                  egy királyon is megtörtént már ez; ha arról volna szó, hogy valaki közülünk a
                  templomban, a nép előtt visszaesküdje mindazt, amit eddig vallott, azt mondanám:
                  meglehet, egy bölcsen is megtörtént már ez. De hogy életet, boldogságot
                  vásároljanak meg azon az áron, hogy egy oly nőnek esküdjenek szerelmet, ki
                  mindazon csapásnak; mely hazánkat érte, sugalmazó ördöge volt, ki szította a
                  gyűlöletet nemzet és nemzet között, ki árulkodó, kém és rágalmazó volt, ki
                  lázította a polgárt a trón ellen, s bakónak adta a fellázítottat, ki pokoli
                  tanácsokat forralt fúriakeblében, miket hogy meghallgattak, két ország fogja
                  megsiratni, és soha ki nem gyógyul belőle: hogy ezt a menádot, mint menyasszonyt
                  hozza be apái házába, azt nem teheti egy Baradlay. S ha teheti, találni fog egy
                  másikra, ki ezen az áron élni nem akar.</p>
               <p>Az anya sírva borult Ödön fia nyakába. Az ő büszke lelkének hangjai voltak
                  ezek.</p>
               <p>Jenő nem szólt rá semmit, csak szomorúan mosolygott, és távozni készült.</p>
               <p>Aranka oly szánalommal tekinte rá.</p>
               <p>- Te is elítélsz-e? - suttogá hozzá Jenő távoztában.</p>
               <p>- Tedd, amit szíved parancsol! - sóhajta az ifjú nő.</p>
               <p>- Az égre! Azt teszem.</p>
               <p>De anyja útját állta még. Letérdepelt előtte, úgy állta útját.</p>
               <p>- Fiam! Könyörögve kérlek, ne menj! Érjen bennünket halál, nyomor, kínszenvedés.
                  Viseljük tűrve, panasztalan. Hiszen tízezren haltak meg az eszméért. De lelkünket
                  ne hagyjuk megölni. Hisz mi mindnyájan poklot szenvedünk, s nem hallasz bennünket
                  Istent átkozni soha. Ne zárd el előlünk az utat az égbe!</p>
               <p>- Anyám, kérlek, kelj fel!</p>
               <p>- Nem; ha te elmégy, a porban a helyem. Te sújtasz oda.</p>
               <p>- Te nem értesz engem. Nem is akarom, hogy érts.</p>
               <p>- Hogyan? - szólt örömmel az anya. - Te nem arra gondolsz, amivel én
                  vádoltalak?</p>
               <p>- Nem felelek rá.</p>
               <p>- Csak egy szót - szólt közbelépve Ödön. - Ha meg akarsz bennünket nyugtatni,
                  mutasd meg, mi van azon levélben írva, amit most kaptál.</p>
               <p>Jenő ijedten kapott kebléhez, mintha attól félne, hogy erővel veszik azt el tőle,
                  s rejthetlen zavarral mondta:</p>
               <p>- Azt nem fogjátok meglátni!</p>
               <p>- Én akarom azt olvasni!</p>
               <p>Most Jenő arca egyszerre kigyulladt.</p>
               <p>- Baradlay <hi>Ödön</hi>! E levél Baradlay <hi>Eugennak</hi> szólt. Az én vagyok.</p>
               <p>S elfordult tőle büszkén.</p>
               <p>- Úgy anyánk jól talált! - monda Ödön.</p>
               <p>Az anya fölkelt térdéről. Könnyei omlottak, és arca büszke volt.</p>
               <p>- Tehát menj! Menj, ahová önfejed visz! Hagyj itt engemet kétségbeesve, könnyezve.
                  És tudd meg ezt. Két fiamnak a feje a bárd alatt, de én nem azokat siratom, akik
                  elvesznek, hanem téged, aki megmaradsz.</p>
               <p>Jenő szelíd mosollyal tekinte e nehéz mondás után anyjára.</p>
               <p>- Anyám, emlékezzél rá, hogy midőn eltávoztam, ez volt hozzád utolsó szavam:
                  “Szeretlek.” Isten veled!</p>
               <p>És elsietett.</p>
               <p>Senkitől sem kapott egy búcsúcsókot, csak a kis unokaöcstől, ki odakinn játszott a
                  füvön. Az nem bocsátotta el anélkül, hogy megcsókolja, s megkérdezze tőle: “Mikor
                  jössz vissza, bátyám?”</p>
               <p>Abban a levélben pedig ez volt írva belül:</p>
               <p>
                  <hi>Baradlay</hi> Eugen <hi>kormánybiztos úr.</hi>
               </p>
               <p>
                  <hi>Jelenjék ön meg azonnal a pesti hadbíróságnál, Újépület II-ik
                     pavilon.</hi>
               </p>
               <p>Aláírva a hadbíró</p>
               <p>Nem történt egyéb tévedés, csak az, hogy az “Ödön” nevet hibásan fordították le
                  németül “Eugen”-ra.</p>
               <p>Ez már azon időkben egyszer megtörtént.</p>
               
            </div>
            <div type="chapter">
               <head>EGY EMBER, AKIT MÉG EDDIG NEM ISMERTÜNK</head>
               <p>Baradlay Jenő megjelent pontosan a hívás szerint a hadbíró előtt az Újépület II-ig
                  pavilonjában.</p>
               <p>Csak két dolgot kellett bebizonyítania. Azt, hogy ő valóban Baradlay Eugen, és
                  hogy Baradlay Eugen idézve van. A többi jött magátul.</p>
               <p>Bezárták.</p>
               <p>Ott azután várhatott, míg a sor reá kerül.</p>
               <p>Nem soká kellett várnia. Neve az első sorban állt.</p>
               <p>De hát lehetséges volt-e ily tévedés?</p>
               <p>Minden lehetséges volt azon időben.</p>
               <p>Az egész emberi társaság fel volt fordulva fenekestül. Nem volt közélet, nem volt
                  sajtó, nem volt nyilvánosság. A magánélet is fel volt dúlva. Minden család magának
                  élt; alig volt egy, melyből ne hiányzott volna valaki, melynek hiányzó tagja
                  bujdosó, menekült, fogoly vagy csatában elpusztult ne lett volna.</p>
               <p>Sok nő elindult férjét keresni, kereste évhosszant, míg megtudta, hogy özvegy. Más
                  meggyászolta férjét, új házasságra lépett, míg megtudta, hogy férje még él.</p>
               <p>Bizalmatlan volt mindenki egymáshoz, rettegett a hatalomtul, félt a
                  jövendőtül.</p>
               <p>Rendes lakhelyétől messze szórva élt a nagyobb rész; idegen név alatt
                  jártak-keltek, rejtőztek ezeren meg ezeren.</p>
               <p>Egy egész nemzet volt a vádlott!</p>
               <p>S e százezernyi vádlott perében bíró volt egy idegen testület, melynek tagjai
                  senkit, de senkit nem ismertek itt.</p>
               <p>Az Eumenidák voltak a bevádlók. Azoknak vér kellett. Mindegy, akárki vére: csak
                  meleg legyen.</p>
               <p>És <hi>akkor</hi> nem volt a magasban egyetlen bűbájos női szem,
                  melynek egy elhullatott kegyelemkönnye lenyomta volna a vér tengerét.</p>
               <p>Megtörtént, hogy nem az veszett el, ki legfelyül állt a küzdésben, hanem aki
                  legközelebb volt az elbukásban; nem az, aki legtöbbet tett, hanem aki egyet
                  megsértett azok közül, akik bevádlói lettek.</p>
               <p>Megtörtént, hogy egy ember meghalt azért, mert dicsekedett egy ténnyel, amit
                  sohasem követett el, amin jelen sem volt, de mondta, mikor az dicsekvés tárgya
                  volt.</p>
               <p>Megtörtént, hogy egy másik megszabadult, mert merészen azt állította, hogy az, aki
                  vádolva van, nem ő, hanem egy névtársa, ki másutt lakik. Míg azt keresték, elmúlt
                  a zivatar, s ő megszabadult.</p>
               <p>Megtörtént, hogy egy vádlottat már szabadon bocsátottak, s azután mentek utána
                  újból, és úgy ítélték el.</p>
               <p>Megtörtént, hogy egy elítélt személyesen jelen volt, mikor a nevét a bitóra
                  szegezték; senki sem tudta, hogy ő ott van.</p>
               <p>Megtörtént, hogy hasonló nevű két ember közül a vádlott menekült meg; a nem
                  vádlott lett felhajhászva.</p>
               <p>Százan meg százan, kik most boldog emberek, egy csodának, egy sorsszeszélynek
                  köszönhetik, hogy most odakinn nem hallgatják a fű növését.</p>
               <p>A közvádlók és bírák közül sohasem látta egy is sem Baradlay Ödönt, sem Baradlay
                  Jenőt, s akkor még nem volt fotográfia kölcsönbemutató intézete létrehozva a híres
                  emberek számára.</p>
               <p>A két név magyarbul németre fordítva számtalanszor összecseréltetik. Sok ember
                  van, aki ma sem tudja kiválasztani Ödön és Jenő közül, melyik az Edmund, melyik az
                  Eugen? E tévedést hivatalos okmányok bizonyítják. Mégpedig olyak, mikben nem is
                  német, de magyar fordító tévesztette össze a két nevet.</p>
               <p>És aztán a fő-fő vádlottak hermetice el voltak zárva. Még csak az sem történhetett
                  meg, hogy az egyik elárulja a másik kilétét.</p>
               <p>Így történhetett meg az, hogy Baradlay Jenő feljelenthette magát, mint a vád alá
                  fogott kormánybiztos.</p>
               <p>Miután eszerint rubrikája be volt töltve, otthon maradt testvére hiába várta többé
                  az idéző levelet, hiába kereste nevét a hivatalos lapban az edictalier idézettek
                  között. Nem bolygatta senki.</p>
               <p>Pár hét múlva rákerült a sor, hogy Jenő kihallgattassék. Azalatt összegyűjtötték
                  ellene az adatokat.</p>
               <p>Szorgalmas, figyelmes életírói voltak, kik nem hagytak feljegyzetlen egy tettet,
                  egy lépést sem, mely halálbűnt képezett e pillanatban; nem egy villanást, mely
                  életére fényt vetett. Ezúttal a sírbolt fényét.</p>
               <p>Ott volt az egész hágcsó, mely ama bizonyos magaslathoz vezet lépcsőről
                  lépcsőre.</p>
               <p>- Ön Baradlay Eugen? - kérdezé a hadbíró.</p>
               <p>- Én vagyok az!</p>
               <p>- Nős, gyermekes?</p>
               <p>- Van nőm és két fiam.</p>
               <p>- Ön kormánybiztos volt a felkelő seregnél?</p>
               <p>- Az voltam végig!</p>
               <p>- Ön ugyanazon Baradlay Eugen, ki megyéje adminisztrátorát erőhatalommal elűzte
                  elnöki székéből?</p>
               <p>- Ugyanaz vagyok!</p>
               <p>- Ön a márciusi mozgalmakban a magyar küldöttség élén megjelent Bécsben, s ott
                  izgató beszédeket tartott a nép előtt.</p>
               <p>- Nem tagadhatom.</p>
               <p>- Ráemlékszik-e ön, hogy ezen itt feljegyzett szavakat mondta akkor?</p>
               <p>A hadbíró egy tárcából kiszakasztott lapot adott kezébe, hogy olvassa, ami azokon
                  van írva plajbásszal.</p>
               <p>Hogyne emlékezett volna azon szavakra Jenő? Hisz <hi>Alfonsine írta
                     azokat fel amaz emlékezetes erkély alatt</hi>, midőn testvére szónoklatát
                  hallgatták együtt. Az ő vállára tevé tárcáját, jegyezgeté fel e nevezetes
                  mondásokat - albuma számára.</p>
               <p>És őrajta hideg borzadály futott akkor végig. Valami azt susogta akkor lelkében,
                  hogy e nap ragyogásáért valakinek még meg kell egykor fizetni.</p>
               <p>Az a valaki most itt áll.</p>
               <p>Amaz erkély volt a második lépcső azon megjósolt magaslathoz. Az utolsó
                  lépcsőfokon áll - Jenő.</p>
               <p>Hidegvérrel nyújtá vissza az elolvasott sorokat.</p>
               <p>- Igaz. Mindezeket én mondtam.</p>
               <p>A bírák bólogattak fejeikkel: “Ezt nem lett volna kénytelen bevallani, csak »egy
                  tanú« van ellene.”</p>
               <p>Folytattatott.</p>
               <p>- Önnek egy testvére volt a gárdánál, később a huszároknál, azt egész csapatjával
                  együtt ön bírta rá a hadsereg elhagyására.</p>
               <p>(Ah! Ezt nem tudják, ki tette? Vagy tán szándékosan az egész család terhét mind
                  egynek a vállaira halmozta össze valaki, hogy annál biztosabban elsüllyessze, s
                  meg akarja hagyni az anyát, hogy fiait elsirassa?)</p>
               <p>Jenő sietett felelni rá:</p>
               <p>- Igen, én tettem azt.</p>
               <p>Oly mohón válaszolt, hogy feltűnt a vallatónak.</p>
               <p>- Önnek volt egy másik testvére is, Edmund vagy Jenő?</p>
               <p>- Igen. Magyarul Jenő, németül Edmund.</p>
               <p>- Nem megfordítva van? Eugen a Jenő, Edmund az Ödön? Efölött hallottam
                  vitatkozni.</p>
               <p>- Ezt mi jobban tudjuk. Úgy van, ahogy mondtam.</p>
               <p>- Ezen testvére is eltűnt önnek Bécsből a másikkal egyidejűleg. Mi oka volt
                  arra?</p>
               <p>- Úgy hiszem az, hogy az udvari kancelláriával együtt az ő állomása is megszűnt, s
                  így neki nem volt oka Bécsben miért lézengeni tovább.</p>
               <p>- S hová lett önnek e legkisebb testvére?</p>
               <p>- Az egész hadjárat alatt otthon volt; ügyelt a gazdaságra, nem vett részt semmi
                  mozgalomban, festészettel, zenével foglalkozott, s tanította játszani kisfiamat.
                  Most is otthon van.</p>
               <p>- Ön azalatt egy szabadcsapatot alakított saját költségén.</p>
               <p>- Igen. Kétszáz lovasból, háromszáz gyalogból állt az; a kápolnai ütközetben magam
                  vezényeltem a lovasságot.</p>
               <p>- Ön megelőzött. Nem volt ön jelen a debreceni országgyűlésen?</p>
               <p>- Miután két helyen egyszerre nem lehettem.</p>
               <p>- Ez igaz. Hanem ahelyett a hadseregnél működött ön mint kormánybiztos.</p>
               <p>- Elejétől végig.</p>
               <p>- A forrói csata után nagy buzgalommal segített a szétrobbant felkelő sereget
                  összegyűjteni.</p>
               <p>- Úgy volt.</p>
               <p>- E hatáskörében ön nagy erélyt fejtett ki. Hogyan tudott ön két hét alatt három
                  újonc zászlóaljat felruházni? Nem lenne szíves eziránt felvilágosítást adni?</p>
               <p>Jenőnek szomorú szerencséje volt, hogy erről is pontosan értesülve kellett
                  lennie.</p>
               <p>- Megtudtam, hogy egy hajószállítmány posztó megy alá a horvát határőrök számára;
                  azt elfogtam az útban. Ugyanazon barna posztót használtuk honvédeink atillájához
                  is.</p>
               <p>Jenő feleletei többet árultak el, mint kellett volna. Nemcsak nyugalmat,
                  hidegvért, de életuntságot, önelhagyást.</p>
               <p>A hadbíró próbára tette. Talán gyanúja volt.</p>
               <p>Keresgélt a félretett vádiratok között. Talált egyet.</p>
               <p>- Itt az mondatik, hogy ön a bányavárosi hadjárat alatt az állam pénzverdéiből
                  minden érckészletet elkobzott, s azt magának tartotta.</p>
               <p>Most már a harag pírja lepte el az ifjú arcát. Indulatosan kiálta fel:</p>
               <p>- Az nem igaz! Az rút rágalom! Azt egy Baradlay nem tette!</p>
               <p>E felindulás pecsételte meg halálát.</p>
               <p>Ez bizonyítá, hogy ő az igazi. Így haragra gerjedni csak az képes, aki érezte a
                  vádat, csak Baradlay Ödön maga.</p>
               <p>Még azután sok apró részletet kérdeztek tőle. Meg tudott mindenre felelni. Ödönnek
                  anyjához írt leveleiből ismerte bátyja szerepét.</p>
               <p>Voltak olyan kérdések is, amik által más személyek lettek érintve; azokra
                  megtagadott minden választ.</p>
               <p>- Amit magam tettem, azt elmondom; másra nem fogok tanúskodni.</p>
               <p>Tartania kellett tőle, hogy ha valakivel a többi vádlottak közül szembesítik, az
                  rögtön elárulja kilétét. Azon kellett igyekezni, hogy röviden és gyorsan
                  végezzenek vele.</p>
               <p>Célt ért.</p>
               <p>Olyan idő volt, amikor röviden végeztek és gyorsan.</p>
               <p>Még egy utolsó vádpontot kellett meghallania.</p>
               <p>- Ön a budai várostrom alatt a testvérével, Richárddal összezördült, s emiatt
                  párbajt vívtak együtt.</p>
               <p>- Mink? - riadt fel Jenő elsápadva. Erről a két testvér minden levele, miket
                  anyjukhoz írtak, hallgatott mélyen.</p>
               <p>- Igen. “Forradalmi párbajnak” hívják azt; a francia forradalom alatt volt az a
                  divat, hogy ha két bajtárs összekapott, a vitát úgy egyenlítették ki, hogy mind a
                  ketten az ostromlott várfal vagy a megrohant ellenség harcsora ellen vezették
                  csapataikat; míg egyik győz vagy elesik. Ön ott is első volt a lábtón, s testvérét
                  megelőzte. Igaz ez?</p>
               <p>Jenő keble elszorult. Mi szörnyű háborgás lehetett az, mely ilyen hullámokat
                  vetett! Hogy két ilyen testvér azt tehette? Ő még hinni sem képes azt, ki feküdt
                  azalatt a tenger fenekén.</p>
               <p>Mit feleljen erre? Talán nem is volt igaz?</p>
               <p>- Egy Baradlay nem szokott dicsekedni!</p>
               <p>Jó felelet volt.</p>
               <p>Meg voltak vele elégedve.</p>
               <p>- Mit tud ön felhozni védelmére?</p>
               <p>Az ifjú büszkén felelt meg mindannyi helyett:</p>
               <p>- Tetteinkben a védelem. Az utókor ítélni fog azok felett.</p>
               <p>A hadbíró kikeresé könyvéből az esketési formát; a vészbírák felálltak, és
                  utánamondták azt a vádlott jelenlétében.</p>
               <p>Azután kivezették az előszobába.</p>
               <p>A vészbíróság ülnökei voltak: egy ezredes, egy őrnagy, egy százados, egy
                  főhadnagy, egy alhadnagy, egy őrmester, egy tizedes, egy szakaszvezető és egy
                  közlegény.</p>
               <p>Legelső e közlegény, aki szavazatát adja, és így fölfelé.</p>
               <p>Egy óranegyed múlva visszahívták.</p>
               <p>A hadbíró felolvasta előtte az ítéletet.</p>
               <p>El voltak számlálva tettei, bevallva, rábizonyítva. Ki volt hagyva az, amit
                  visszautasított. Maradt még elég.</p>
               <p>És ezekért meg kell halni.</p>
               <p>Fejével inte, hogy jól van.</p>
               <p>Holnap reggel.</p>
               <p>Nagyot fohászkodott.</p>
               <p>Célt ért.</p>
               <p>Csak azt kérte, hogy engedjék meg neki, hadd írjon levelet az utolsó éjszakán
                  nejének, anyjának, testvérének.</p>
               <p>Az meg lett engedve.</p>
               <p>Megköszönte.</p>
               <p>És olyan szelíden mosolygott végig bíráin. Egy könny nem ragyogott szemében.</p>
               <p>Hanem a bírákéban igen.</p>
               <p>Hiszen ők nem voltak okai annak, hogy az Eumenidák szomjaznak, hogy a Diráknak vér
                  kell.</p>
               
            </div>
            <div type="chapter">
               <head>A TÚLVILÁGRÓL</head>
               <p>Beálltak az őszi esős idők.</p>
               <p>A Baradlay család visszaköltözött a körösszigeti nyári villából a nemesdombi
                  kastélyba.</p>
               <p>Az nem volt többé sebesültek kórháza. Elvitték azokat másfelé. Az államnak volt
                  már joga hozzájuk. A harcos időknek semmi nyoma többé az úri lakban.</p>
               <p>A melankólia élő képe e táj. Az udvar mindig tele sárga levelekkel, miket a
                  platánfák hullatnak; a park minden fája veres, sárga és fakó. A kastély kétharmad
                  része laktalan, ablaktáblái be vannak téve. Kocsinyom sincs az udvaron; vendég nem
                  jár most! S a háziak szobáikon kívül nem mutatkoznak.</p>
               <p>Fáj azoknak a természetet látni! A szabad lég agyonnyom ilyenkor. Jólesik a négy
                  fal.</p>
               <p>Minden cseléd fekete ruhát visel. <hi>Még most</hi> csak az ifjú
                  úrnő atyjáért a gyász. A kis unoka is fekete ruhában jár. Kegyetlen gondolat. Egy
                  kisgyermekre fekete ruhát adni, azt is megismertetni a búskomorsággal. A legkisebb
                  is egész nap sír, valami baja van, amivel kisgyermekek vesződnek, s ami azoknak
                  annyi kínt okoz.</p>
               <p>És aztán az egész napot együtt tölti a család. Szűk körben, egy szobában. Néha
                  órákig nem szólnak egy szót, s midőn megszólal egyszerre a két nő, megesik, hogy
                  ugyanazon a szón kezdik beszédüket; mint kik folyvást egy tárgy után, egy nyomon
                  jártak lelkeikkel.</p>
               <p>Ilyenkor azután egyedüli jó barát a könyv, a hallgatva társalgó betű.</p>
               <p>Mert vannak betűk, amik nem hallgatnak. Sorok, amikben jajkiáltás, égzengés,
                  gyászharang hangzik! Sorok, mik a posztóval bevont dobok hangján dübörögnek.</p>
               <p>
                  <hi>Ilyen sorokat találni azon év őszi hónapjainak hírlapi
                     hasábjain.</hi>
               </p>
               <p>Sorok, miknek olvasása után reszketve veti magát férje keblére Aranka, s némán
                  öleli át karjaival, mintha azt hinné, hogy akkor azután nem veszítheti el.</p>
               <p>És olyan halvány minden arc.</p>
               <p>A kisfiú félve kérdezi egyszer anyjától:</p>
               <p>- Megnémult-e az én atyám?</p>
               <p>Egy ilyen hallgató együttlét alatt, a késő esti órákban, az együtt búslakodó
                  Giant, az újfundlandi, hirtelen felugrott helyéről, s dühös ugatással rohant az
                  ajtónak.</p>
               <p>A mellékteremben nehéz léptek hangzottak.</p>
               <p>Giant nem hallgatott semmi szóra; üvöltött, ugatott, s az ajtóra ugrált. Oly
                  magaviselet, mely e faj komoly természetéhez s Giant jó neveléséhez éppen nem
                  illett.</p>
               <p>Ödönnek nyakörvénél fogva kellett az ebet az ajtótul elvonszolni, s meg kellett
                  fenyíteni, hogy szokott helyére visszafeküdjék.</p>
               <p>Azzal kinyílt az ajtó, s belépett rajta a vendég bejelentés nélkül. Olyan vendég
                  volt az, aki nem szokta magát bejelenteni. Akinek joga van mindenüvé belépni,
                  szentélybe vagy az úrnő hálószobájába; nappal vagy éjfélkor, mikor ebédelnek,
                  alusznak vagy imádkoznak, engedelmet nem kérve és fedett fővel: egy zsandár.</p>
               <p>Fején a rézhegyű sisak.</p>
               <p>Azon rézhegyű sisak, amit a muszka testőröknél legjobban megbámultak a magyarok; s
                  úgy látszik, e bámulat akar megörökítve maradni az új csendőrök fövegeiben. Amiért
                  is elnevezte őket a néphumor “muszkahagyás”-nak.</p>
               <p>A csendőr katonásan üdvözölt, fejéhez emelve kezét, és száraz hangon szólt:</p>
               <p>- Bocsánat, hogy ily órában jövök, de sürgönyt hoztam Pestről. Újépület. Második
                  pavilon. Baradlay Edmund úrnak.</p>
               <p>Tehát itt van!</p>
               <p>Ödön egy gyertyát vett fel az asztalról.</p>
               <p>- Én vagyok az. Szíveskedjék ön szobámba kísérni!</p>
               <p>- Engedelmet. A két úrhölgynek is hoztam levelet. Özvegy Baradlay Kazimirné és
                  Baradlay Ödönné asszonyságok.</p>
               <p>Tehát mind a hárman? Tehát együtt!</p>
               <p>E gondolattól átvillanyozott mosoly rebbent át a két hölgy arcán. Csak egy
                  pillanatig. Azután Aranka rettegve borult kis szopós gyermekére. Baradlay
                  Kazimirné féltve takarta el kezeivel ölébe búvó kis unokája fejét.</p>
               <p>Hát ezekből mi lesz akkor?</p>
               <p>Kire marad a szopós gyermek, akinek az anyját befogják?</p>
               <p>Bánja azt Themisz?</p>
               <p>A csendőr elővette keblébe dugott piros bőrtárcájából a leveleket, s kiosztá
                  azokat címeik szerint az illetőknek.</p>
               <p>- Itt fogok várni az előszobában önök további rendelkezéséig.</p>
               <p>Azzal ismét szalutált, sarkon fordult és kiment.</p>
               <p>Mind a hárman sápadtan tekintének a kapott levelek címére, pecsétjére: ahogy
                  szoktak fenyegető, rettegett tartalmú leveleket elébb borzadállyal körülnézegetni,
                  mielőtt felbontanak. A pecséten a hadbíróság körirata, a cím szabályos irodai
                  kalligráfia, kétszer aláhúzva e szók: “ex offo”.</p>
               <p>Aranka bölcsőjébe fekteté ölében levő gyermekét. Azután ki-ki feltörte a maga
                  levelét. Ugyanazon irodai szépírászattal mindenikben egyformán ez van írva:</p>
               <p>“Kötelességemnek tartom az ide mellékelt, hivatalosan megvizsgált s elküldhetőnek
                  talált iratot önhöz átmenesztetni.”</p>
               <p>Alatta olvashatatlan macskakaparás mint név.</p>
               <p>A mellékletben odacsatolt iratok voltak Jenő levelei.</p>
               <p>Az Ödönhöz írt levél így szólt:</p>
               <p>
                  <hi>Kedves Edmund!</hi>
               </p>
               <p>
                  <hi>Én ma bevégzem azt, amiért éltem; meghalok elveimért.</hi>
               </p>
               <p>
                  <hi>Ne sújtson le ez eset; én felemelt fővel állok előtte.</hi>
               </p>
               <p>
                  <hi>Itt hagyom áldásomat, s magammal viszem hitemet.</hi>
               </p>
               <p>
                  <hi>Kiomló vérünk nem hull háládatlan földbe; arany boldogságot fog
                     teremni egykor hazánknak, az emberiségnek.</hi>
               </p>
               <p>
                  <hi>Ti csendesen fel fogjátok építeni a romokat, amik most a mi
                     fejünkre szakadtak.</hi>
               </p>
               <p>
                  <hi>A hajó kormánya ismét kezetekbe fog kerülni, elébb vagy
                     utóbb.</hi>
               </p>
               <p>
                  <hi>A mi sírköveink lesznek a jel, hogy ott szikla van, amerre nem
                     kell a hajót kormányozni.</hi>
               </p>
               <p>
                  <hi>Én sorsommal kibékülve halok meg.</hi>
               </p>
               <p>
                  <hi>Jó nőmet, két kis gyermekemet van kire hagyjam; egy oly jó
                     testvér mellett, mint te vagy, nincs miért aggódnom sorsuk felett.</hi>
               </p>
               <p>
                  <hi>Törüld le Aranka könnyeit, kis Bélát, kis Edömért csókold meg
                     helyettem, s ha kérdik egykor a gyermekek hol vagyok, mondjad: szívedben
                     vagyok!</hi>
               </p>
               <p>
                  <hi>Mondjad, otthon vagyok - anyám házánál vagyok - a haza sírjában
                     vagyok.</hi>
               </p>
               <p>
                  <hi>Te pedig légy férfi, és ne hagyd el magadat!</hi>
               </p>
               <p>
                  <hi>Élj családunknak, kit tartson meg sokáig, és hazánknak, kit
                     tartson meg örökké az Isten.</hi>
               </p>
               <p>
                  <hi>Testvéred, Eugen</hi>
               </p>
               <p>A fiatal nő levelében pedig ez volt:</p>
               <p>
                  <hi>Kedves szeretett Arankám!</hi>
               </p>
               <p>
                  <hi>Lelkemben hangzik most is édes szavad: “Kövesd, amit szíved
                     parancsol!” Követtem azt.</hi>
               </p>
               <p>
                  <hi>Bocsáss meg nekem azért, hogy meghalok.</hi>
               </p>
               <p>
                  <hi>Kívánom, hogy midőn értem sírsz, tőlem vigasztalva légy!</hi>
               </p>
               <p>
                  <hi>Kis gyermekeidet bánatos arcoddal ne szomorítsd; tudod, hogy
                     azok félnek bánatos arcodtól, s korán elszoktatod vele gyönge szíveiket az
                     örömtől.</hi>
               </p>
               <p>
                  <hi>Légy jó anyámhoz, testvéreimhez; ők gondot viselnek rátok.</hi>
               </p>
               <p>
                  <hi>A kis arcképet takard be fátyollal, hogy ne jusson róla
                     annyiszor eszedbe a múlt.</hi>
               </p>
               <p>
                  <hi>Nem kínozlak soraimmal sokáig; úgy szeretnék elmúlni, hogy az
                     teneked ne fájjon.</hi>
               </p>
               <p>
                  <hi>Egy csókot küldök hozzád, keresztül a légen, keresztül az égen -
                     vajon megkapod-e?</hi>
               </p>
               <p>
                  <hi>Isten oltalmazzon örökké!</hi>
               </p>
               <p>
                  <hi>A síron túl is szerető</hi>
               </p>
               <p>
                  <hi>Eugenod</hi>
               </p>
               <p>Az ifjú nő az ég felé emelte arcát, s ha szállnak szellemek a légen keresztül, e
                  csókot éreznie kellett.</p>
               <p>A túlvilágról jövő szerelemvallomás volt az; tiszta, éteri, csillagi szerelem,
                  minő az angyaloké, a szellemeké, a testvérlelkeké.</p>
               <p>Az anyjához írt levél pedig így szólt:</p>
               <p>
                  <hi>Kedves, imádott jó anyám!</hi>
               </p>
               <p>
                  <hi>Ami szóval eljöttem tőled, azon szóval térek vissza hozzád:
                     “Szeretlek!”</hi>
               </p>
               <p>
                  <hi>Tudod, hogy engedelmes, szófogadó fiad voltam mindig.</hi>
               </p>
               <p>
                  <hi>Aranka gyermekei koldulni nem fognak, ugyebár?</hi>
               </p>
               <p>
                  <hi>Mindent jól, bölcsen intéz el a sors.</hi>
               </p>
               <p>
                  <hi>Aki meghal, annak meghalni jó.</hi>
               </p>
               <p>
                  <hi>Neked erős szíved van, neked magas lelked van; nem szükség, hogy
                     az én erőmből hagyjak rád valamit.</hi>
               </p>
               <p>
                  <hi>A Gracchusok anyjának is odatették megölt fiait az ölébe - és
                     nem sírt.</hi>
               </p>
               <p>
                  <hi>Azokat, aki dicsőn haltak meg, anyjaik nem siratják meg! Te
                     mondád.</hi>
               </p>
               <p>
                  <hi>Tehát ne sirass!</hi>
               </p>
               <p>
                  <hi>Légy keresztény, és mondjad: “Atyám, a te akaratod!”</hi>
               </p>
               <p>
                  <hi>És bocsáss meg halálomért mindenkinek.</hi>
               </p>
               <p>
                  <hi>Bocsáss meg annak, ki vádjával siettetett a sírhoz; és egykor
                     tudasd vele, hogy nehéz tettével nagy jót cselekedett. Megkönnyíté rám nézve a
                     meghalást. Köszönöm neki!</hi>
               </p>
               <p>
                  <hi>Én mindenkivel kibékülve válok meg innen, s hiszem, hogy nekem
                     is megbocsát mindenki ideát.</hi>
               </p>
               <p>
                  <hi>Egy óra múlva odafenn vagyok az atyámnál. Ti ketten engem
                     szerettetek legjobban valamennyiünk között. Mikor kicsiny voltam, s nehéz
                     vitáitok voltak együtt, sokszor voltam köztetek engesztelő közbenjáró. Most
                     ismét az leszek.</hi>
               </p>
               <p>
                  <hi>Anyám. Hívnak! Isten veled!</hi>
               </p>
               <p>
                  <hi>Szerető fiad Eugen</hi>
               </p>
               <p>Csak csendes, elfojtott zokogás hangzott, midőn a három levelet egymás közt hárman
                  kicserélték. Nem volt szabad hangosan. A szomszéd szobában van az idegen ember, és
                  mindent meghall!</p>
               <p>Attól pedig meg kell kérdezni, hogy mire vár még.</p>
               <p>De ki kérdi meg? Kinek van beszélni való szava e pillanatban? Ki tud magának
                  parancsolni most?</p>
               <p>Ödön letette homlokát az asztalra, és mozdulatlan maradt. Aranka odaomlott napa
                  lábaihoz, s annak ölébe rejté zokogó arcát. A nagyobbik fiú, ki nem értette még az
                  élet bajait, megrettenve húzódott kisöccse bölcsőjéhez, s csitítva inté, hogy most
                  pisszenni sem szabad!</p>
               <p>Leghamarább tudott keblének tengercsendet parancsolni az özvegy.</p>
               <p>Letörülte könnyeit. Felállt.</p>
               <p>- Egy percig ne sírjatok! Üljetek helyeiteken nyugodtan!</p>
               <p>Példát mutatott, hogyan kell nyugodt arcot mutatni.</p>
               <p>Azután az ajtóhoz ment, azt kinyitotta, és kiszólt:</p>
               <p>- Uram, bejöhet már.</p>
               <p>A csendőr belépett. A sisak a fején, bal keze a kardján.</p>
               <p>- Van önnek még valami közlendője velünk?</p>
               <p>- Van.</p>
               <p>Azzal keblébe nyúlt, s egy kis, összehajtott csomagot vett elő.</p>
               <p>- Ez.</p>
               <p>Baradlay Kazimirné kibontá a csomagot. Egy kék selyemmellény volt abban. Aranka
                  hímezte egykor; gyöngyvirág-füzérek voltak rajta és pensée-k. S a gyöngyvirág és
                  pensée-hímzet között három lyuk, minőket golyók szoktak ütni, perzselt szélű,
                  véres ajkú lyukak. A hímzetekről megtudták, “ki” küldte azt, s a három lyukról
                  azt, hogy “honnan”.</p>
               <p>A csendőr nem szólt hozzá semmit. Csak egy percre levette fejéről a fövegét, amíg
                  a csomagot kibontá a nő.</p>
               <p>Baradlayné megkeményíté szívét. Még nem szabad! Szilárd ingatlan léptekkel ment
                  szekrényéhez, felnyitá, kivett belőle egy papírba göngyölt tekercset, s azt a
                  csendőrnek adta. - Száz arany volt.</p>
               <p>- Köszönöm - monda.</p>
               <p>A csendőr arra valamit beszélt az Istenről (mi köze hozzá?), s ismét szalutált, és
                  elhagyta a termeket.</p>
               <p>Most már aztán “szabad”!</p>
               
            </div>
            <div type="chapter">
               <head>A KŐSZÍVŰ EMBER ELŐTT</head>
               <p>Most már aztán szabad!</p>
               <p>Szabad az anyának gyermeke véres öltönyével őrjöngve végigrohanni termein, míg a
                  kőszívű férj arcképe elé jut, ott leroskadni a földre, és zokogva mutatni fel
                  előtte azt az öltönyt.</p>
               <p>“Nézd!... Nézd!... Nézd!...”</p>
               <p>És azután csókjaival elhalmozni, könnyeiben megfüröszteni azt a drága öltönyt.</p>
               <p>“Ő volt legkedvesebb fiam!”</p>
               <p>Szabad neki őrjöngve feleselni a képpel.</p>
               <p>“Miért vetted el? Te vetted el őt tőlem! Vétett ez valakinek valamit a nap alatt?
                  Ártatlan volt, mint egy gyermek, mint egy leány! Nem szeretett úgy engem senki,
                  mint ő, soha! Mellettem volt, míg gyermek volt, s eljött hívásomra, mint férfi;
                  otthagyta kedvesét, rangját, dicsőségét, hogy velem jöjjön. Miért kellett ennek
                  meghalni? Miért kellett ennek a szívét megszakítani, aki szelíd volt, mint egy
                  galamb; csak mosolygott, ha bántotta valaki; soha harag nem lakott ebben a
                  szívben! - Én űztem őt a halálba? Az nem igaz! Én nem űztem őt oda. - Igaz, hogy
                  nehéz szó volt, amivel elbocsátám: »Nem azokat a fiaimat siratom, akik elvesznek,
                  hanem téged, aki megmaradtál!« - De azért nem kellett volna neki énrajtam olyan
                  rettentő bosszút állni! - Ez a gondolat nem támadhatott az ő lelkében. - Ezt te
                  sugalltad neki. - Ez egészen a te rettentő szívedben szülemlett gondolatokhoz
                  hasonlít. - Le akartál a földre zúzni; itt fekszem. Lábad alá akartál tiporni; ott
                  vagyok. - El akartad veled ismertetni, hogy holtod után is megverhetsz kezeddel;
                  érzem, vonaglom alatta. - Nem hazudok előtted emberfölötti erőt, nyomorult vagyok.
                  Nyomorult, amilyen csak egy anya lehet, aki temet. Te pedig kegyetlen vagy, mint
                  egy apa, ki fiait maga után hívja. - Ó, ismerj velem irgalmat. - Nem küzdök veled,
                  meghódolok. - Ne vidd el a többit! - Másik fiam is ott áll, ugyanazon sír szélén;
                  ne taszítsd bele rettentő kezeddel. Ne hívd el, ne hordd el tőlem egyenkint
                  valamennyit. Ne látogass meg így, amint fogadtad halálos órádban. - Én jót
                  akartam. Isten a tanúm. Nem tudtam én, hogy ez így fájni fog.”</p>
               <p>És ott maradt ájultan az arckép előtt.</p>
               <p>...Az is szabad volt.</p>
               <p>Az arckép pedig nem válaszolt semmit.</p>
               <p>A végzet betölt; megváltozhatlan volt. Most már hasztalan lett volna Ödönnek
                  előállni, és belekiáltani a világba: “Én vagyok az, nem a másik!”</p>
               <p>Nemcsak oktalanság lett volna az most már, de kegyetlenség saját családjához,
                  melynek most már ő egyedüli fenntartója.</p>
               <p>Nem maradt hátra más, mint tisztelettel hajolni meg a magát feláldozott testvér
                  emléke előtt.</p>
               <p>“Ő volt közöttünk az egyedüli hős.”</p>
               <p>S ezt jól mondta; mert meghalni egy ügyért, melyet imádunk, s melyben hiszünk -
                  emberi becsvágy; ámde meghalni egy ügyért, melyet imádunk, de melyben sohasem
                  hittünk - emberfölötti áldozat.</p>
               <p>Amazok “derék emberek”, de ez a “hős”.</p>
               <p>Derült-e ki valaha e véres tévedés? Meglehet! Mind a két félnek annyi
                  elrejtenivalója volt abban a titokban, hogy egyik sem híresztelhette el. Mire
                  aztán kiderülhetett e szent csalás, akkorra már oly egyhangúlag riadt fel az egész
                  világ kárhoztató szava e tények felett, hogy a megtörténtet és meg nem történtet
                  örömest a feledékenységnek engedték. És elvégre - egy ember tényeért egy ember
                  kiszenvedett. Az adósság le volt fizetve. Ödön már “bene latet” (jól rejtve
                  van).</p>
               <p>Meg van cserélve a szerep egy varázsló pillanatban; amazé lett a hősi vég; neki
                  maradt a csendes munka, a világtól elvonult szemlélődés, a jobb időkre váró
                  remény, a hallgató élet.</p>
               <p>De hátravan még Richárd!</p>
               
            </div>
            <div type="chapter">
               <head>A BÖRTÖN TÁVÍRDÁJA</head>
               <p>Hát Richárdnak nem adott hírt Jenő?</p>
               <p>Ó, igen. Az is ugyanazon épületben volt fogoly, ahol ő. A börtönnek volt egy
                  távírdája, mely átszolgált valamennyi cellán; mely folyvást működött, melynek
                  útját nem lehetett állani, melytől a foglyokat semmi hatalommal meg nem lehetett
                  fosztani.</p>
               <p>Ez a távírda volt: <hi>a fal</hi>.</p>
               <p>Nincs olyan vastag fal, amelyen a kopogtatás át ne hallassék.</p>
               <p>Mikor aztán egyet kopogtak a szomszéd cellából a falon, az volt az “A”; mikor
                  kettőt hirtelen egymás után, az volt a “B”; a három koppantás a “C”, és így tovább
                  az egész alfabet.</p>
               <p>(Megbocsáss, türelmes olvasóm, hogy ennyi abécére tanítalak ebből a “nagy”
                  iskolából.)</p>
               <p>Ez a táviratozás feltartóztathatlan volt, körüljárta az egész épületet. Megértette
                  azt mindenki, és beletanult az első napon, és járt folyvást a néma beszélgetés.
                  Egy kérdés, mely kiindult az épület egyik szárnyából, és ment tovább, egyik
                  szobától a másiknak adva, míg rátalált arra a szobára, amelyből a feleletet
                  megadták rá, s akkor ismét végigment a kérdezőig.</p>
               <p>Azon a napon, mely Jenőre nézve utolsó naplemente volt, ez a kérdés járta végig a
                  falakat:</p>
               <p>“Mi lett?”</p>
               <p>Vissza rá a válasz:</p>
               <p>“Halálítélet.”</p>
               <p>“Ki?”</p>
               <p>“Baradlay.”</p>
               <p>“Melyik?”</p>
               <p>“Az öreg.”</p>
               <p>Richárd szobáján is keresztülment e kriptogramm, s ő újra kérdezett:</p>
               <p>“Keresztneve?”</p>
               <p>Még egyszer ismétlé a válaszadó fal:</p>
               <p>“Az öreg.”</p>
               <p>Richárd pedig Jenő öccsét szokta mindig <hi>“az öreg”</hi>-nek híni.
                  Gyöngédség, tréfa s Jenő komoly magaviseletének jellemzése volt ez elnevezésben,
                  ami fiatalemberek között szokásos.</p>
               <p>Ha az, amit azon falak egy időben egymásnak beszéltek, mind basreliefnek maradt
                  volna meg rajtuk, azokból többet olvashatnának le a régiségbúvárok, mint Ninive
                  falairól!</p>
               
            </div>
            <div type="chapter">
               <head>AZ ELSŐ TŐRDÖFÉS</head>
               <p>A diadal ragyogásával arcán, szemeiben a kéj kielégített mámorával veté oda a
                  tudósítást Edit elé Plankenhorst Alfonsine.</p>
               <p>- Itt van, olvasd!</p>
               <p>A szegény leány, mint bárány a tigris előtt, nem védte magát, nem reszketett, csak
                  lecsüggeszté fejét.</p>
               <p>A tudósítás Baradlay Eugen, alias Ödön, volt kormánybiztos halálát hirdeté -
                  hitelesen - hivatalosan.</p>
               <p>Azt Edit nem ismerte. A valódit.</p>
               <p>Mégis fájt érte a szíve. Egyik testvér.</p>
               <p>De nem merte megsiratni. Az bűn! Paragrafusok vannak, amik tiltják.</p>
               <p>A szép fúria pedig rózsapiros ajkait felhúzva szép fehér fogsorairól, s villogó
                  nagy szemeit kerekre felnyitva, e szókat súgá rokona fülébe:</p>
               <p>- Egyet már megöltem!</p>
               <p>És összeszorított öklével a levegőbe sújtott, mintha az szorítaná a láthatatlan
                  tőrt, melynek mérgezett hegye eléri bárminő távolból is áldozatait.</p>
               <p>- Ezt már megöltem. Én! - S öklével keblére ütött, arra a csodaszép kebelre,
                  melyben egy mennyország lakhatnék, tele angyalokkal.</p>
               <p>Azután megragadta kezével Edit vállát, és szemeit annak szemeibe sugároztatva
                  szólt:</p>
               <p>- A pap leánya már özvegy. Most már következik a másik. Most következik a
                  tied!</p>
               <p>És elég kegyetlen volt egy göngyöleget ajándékozni Editnek, melynek tartalma egy
                  vég fekete krepon volt.</p>
               <p>- Itt van gyászruhád kelméje, varrd meg!</p>
               <p>És Edit megköszönte az ajándékot.</p>
               <p>...Ha tudta volna Alfonsine, kit ölt meg. Azt, kit csókjaival halmozott el egykor;
                  ki őt legjobban szerette valaha; ki szerette halála órájáig - és még akkor is
                  megbocsátott neki, midőn kezére ismert a kézben, mely sírba fekteti.</p>
               
            </div>
            <div type="chapter">
               <head>A FEJGÖRCSÖK NAPJÁN</head>
               <p>A teljhatalmú kormányzónak fejgörcsei vannak.</p>
               <p>Brescia ostroma alatt kapta azokat.</p>
               <p>Mikor bevonult az elfoglalt városba, egy ablakból valami szerzetes kétcsövű
                  fegyverrel kétszer lőtt a fejéhez. Nem találta.</p>
               <p>Megtorlásul a tábornok hekatombát csinált a város fő-fő polgáraiból.</p>
               <p>Hanem a fejét mégis eltalálta valami.</p>
               <p>A rettenetes fejgörcs, melynek lüktetései alatt, mintha mindazon golyó találkozót
                  adna egymásnak az ő agyában, amit ő “izent” másoknak.</p>
               <p>Ily óráiban a nagy embernek félelem hozzá közeledni.</p>
               <p>Őrjöng a fájdalomtól, s legkedvesebb emberére is dühös.</p>
               <p>Mindenkiben hibát talál, mindenkire gyanakszik, senkinek nem irgalmaz.</p>
               <p>Hisz az ő fejének sem irgalmaz az a láthatatlan démon, aki kínpadra feszíti a
                  hatalmast; homloka körül csavarja a spanyol diadémot, s kalapácsokkal üti
                  halántékait; ki forró pokollégbe mártja bele fejét, és szemei előtt tűzzel festi
                  ki a világot.</p>
               <p>Hasztalanul jönnek hozzá ilyenkor kegyelemért, hasztalanul magyarázzák előtte a
                  napfényű igazságot! Hát az ő kínzója kegyelmez-e neki? Hát az ő tortúrájának van-e
                  valami igazság írva a gyógyszerekben?</p>
               <p>És ezen ember tartott törvényt egy legyőzött nemzet felett.</p>
               <p>A kínzó fejgörcsöknek egy ilyen órájában, este későn, a gyötrött ember egyedül ült
                  szobájában, s tizedszer vágta földhöz az orvosságot, amit tízszer megújíttatott
                  egy nap.</p>
               <p>Ilyenkor senkinek sem volt szabad hozzá bejönni. Még az orvosokat is kikergette.
                  Miért nem tudják legyőzni az ő üldözőjét?</p>
               <p>Ágyba nem fekhetett, mert úgy ki nem állta a rohamos fájdalmat. Fenn ült vagy
                  járkált.</p>
               <p>Komornyikja mégis be mert hozzá jönni lábhegyen.</p>
               <p>- Ki az? - rivallt rá egy háborgatott tigris haragjával a nagy ember.</p>
               <p>- Valaki akar excellenciáddal beszélni.</p>
               <p>- Űzd el!</p>
               <p>- Egy nő.</p>
               <p>- Pokolba valamennyi jajveszékelő asszonnyal! Ma nem akarok nyafogó pofákat látni.
                  Ma kirúgom, aki könyörög. Semmi nőt nem fogadok el.</p>
               <p>Sok nő taposta azon időben az ő küszöbét. Gyászruhás nők.</p>
               <p>- Az a hölgy Plankenhorst Alfonsine bárónő - bátorkodék a komornyik
                  megjegyezni.</p>
               <p>- Hát az nem maradhat a pokolban? Éjjel van nálam látogatás ideje? Meg Alfonsine
                  baronesse-nél?</p>
               <p>- Azt mondja, hogy legsürgetőbb beszéde van excellenciáddal, rögtön, és ha
                  félholtan fekszik is, beszélnie kell.</p>
               <p>- Erős jellemű dáma. Jó. Bocsásd be! Hisz ez nem nő, hanem ördög.</p>
               <p>Azután leült karszékébe, feje kendővel bekötve; úgy várta látogatónéját.</p>
               <p>Alfonsine útiköntösben lépett be hozzá, s gondosan betette maga után az ajtót.</p>
               <p>- Kérem, baronesse, amit mondani akar, csak röviden, mert a fejem fáj.</p>
               <p>- Röviden fogok szólni, tábornagy úr; ma tudtam meg, hogy ön föl fog mentetni
                  Magyarország kormányzóságától.</p>
               <p>- Háh! - A beteg embernek ez egy ágyúlövés volt az agyán keresztül. - Én? És
                  miért?</p>
               <p>- Végét kell szakítani a szigornak, amit ön eddig gyakorolt, s felvilágosítani
                  róla a világot, hogy az nem a kormánypolitika hibája, hanem személyi
                  túlbuzgalom.</p>
               <p>A beteg ember két tenyerét halántékaira nyomta. Valami ki akart törni azokon.</p>
               <p>- Holnapon túl más rendszer álland be, más tényezőkkel. A halálbüntetés megszűnik,
                  s csak fogságot fognak azontúl az elítéltekre mérni.</p>
               <p>- Ah! Nagyon köszönöm önnek ezt a hírt, baronesse, nagyon köszönöm!</p>
               <p>- Előresiettem, hogy önt jókor értesíthessem. Holnap reggel megkapja ön
                  felmentését, még egy éjszaka van hátra, ami alatt önnek tennie lehet.</p>
               <p>- Tenni fogok! Arra esküszöm!</p>
               <p>- Ön tudja, minő fogadás köt engem önhöz? A bosszú. Megalázva; széttiporva látni
                  azokat az embereket, kik bennünket megtámadtak, kigúnyoltak, kik elpusztításunkra
                  összeesküdtek. Kiirtani azt a javíthatlan ivadékot, mely ha életben marad, újra
                  felemeli a fejét, újra harapni fog. Megbosszulni azt a sok nemes vért, mely
                  végigöntözte ez átkozott földet. Ezért imádom önt, mert önnek ez kezében volt, és
                  megtette azt.</p>
               <p>- Igen! Ön is sokat mozdított elő e munkában. Jobb felfedező rendőrsége nem lehet
                  egy miniszternek, mint ön volt nekem. Ön minden adatot össze tudott szerezni;
                  minden gúnydalt felhajhászott, mely a nagyok ellen ki volt adva, s ami a
                  bűnbocsánatnak legjobban útját állja. Mert a sebet még megbocsátjuk, de a
                  paszkvillt soha. Ön jól működött a tűzrakásban. Valóban szükséges, hogy legyenek
                  ilyen lények a nap körül, mint ön, akik elfogják a napvilágot, s árnyékot vetnek a
                  földre; akik mérget csepegtetnek a sebekbe, és bosszúterveket koholnak ki, mik
                  férfi agyában soha meg nem születtek volna. Asszonyok, kiket megszállt az ördög
                  lelke.</p>
               <p>- Ön hízeleg nekem, tábornagy. Én büszke vagyok arra, hogy gyűlöletem álmait én
                  álmodtam.</p>
               <p>- És jó, hogy van egy félőrült ember, kit gyehennai fejgörcsök kínoznak, s aki
                  olyankor, midőn egész vére a fejében forr, mikor ez égő katlanban agyveleje megfő,
                  képes a saját testvérét lelövetni; jó, hogy van ilyen ember, aki az ön álmait
                  megvalósítja. Most éppen ilyen órái vannak. A világ vértengerben úszik körülötte.
                  S az égő fej szomjazza az egész vértengert! Holnap reggelre tán elmúlik a kín,
                  holnap reggelre már elmúlik a hatalom. Mit tegyek ez idő alatt, angyalarcú szép
                  hölgy?</p>
               <p>- Mindent! A százfejű hidrának most egy nyaka van. Ez a nyak az ön kezében. Egy
                  szorítás e kéztül, s a munka be van fejezve. Akkor aztán repülhet a kegyelem
                  galambja az olajággal. A denevérszárny gyorsabban repült!</p>
               <p>- Tehát sietni kell, ugye? Használni a rövid időt? Úgy lesz! Most tíz óra van.
                  Holnap tíz óránál hamarább a futár nem érkezik. Fél nap idő. Nem fél “nap”, egy
                  egész “éj”. Sok éjszakát lehet csinálni egy éjszakából, ugye, kisasszony?</p>
               <p>A nagy férfiú csöngetett.</p>
               <p>- Hadsegédem jöjjön be!</p>
               <p>A hívatott megjelent.</p>
               <p>- Menjen ön sietve a főhadbíró ezredeshez. Mondja neki, parancsolom, hogy ma 12
                  óra előtt minden hadbíró készen legyen a keze alatti perekkel. Tizenkét órakor
                  összeüljön minden haditörvényszék. Reggeli három órakor minden ítélet itt legyen
                  nálam. Reggel öt órakor minden vádlott készen legyen ítélete meghallgatására. A
                  helyőrség fegyverben álljon! Sietve!</p>
               <p>Mikor a hadsegéd eltávozott, a hatalmas ember Alfonsine-hoz fordult.</p>
               <p>- Meg van ön elégedve a gyorsasággal?</p>
               <p>Alfonsine mást kérdezett tőle:</p>
               <p>- Közöttük van-e Baradlay Richárd?</p>
               <p>- A legelsők között van.</p>
               <p>- El ne felejtse ön, tábornagy, hogy ez az egy ember több kárt tett nekünk, mint
                  mások ezeren; hogy úgy gázolt legjobb hőseink vérében, mint az öldöklés démona.
                  Hogy még a haditörvényszéknek is szeme közé nevetett, s beszélt hozzájuk, mint
                  Coriolan a volskusokhoz. És hogy a leghatározottabb ellenség, ki mindent
                  újrakezdeni képes, amíg él.</p>
               <p>- Mindent tudok felőle, baronesse. Első sorban áll a feljegyzettek között.</p>
               <p>Alfonsine-nak megvolt az a gyönyöre, hogy egy hosszú névsorban olvashatta Baradlay
                  Richárd nevét, veres tintával kétszer aláhúzva.</p>
               <p>Piros vére legyen a harmadik!</p>
               <p>- És most köszönöm a jókor hozott hírt, kisasszony! Nagyon köszönöm. Mikor ön
                  jött, még csak szét akart szakadni a fejem, most már úgy érzem, mintha az
                  összecsapódó földteke és üstökös közé volna szorulva. Most már hagyjon magamra!
                  Valamit tépnem kell, ami a kezem közé akad, s ilyenkor nem jó közelemben
                  lenni.</p>
               <p>- Jó éjszakát!</p>
               <p>- Hahaha! Átkozott jó éjszaka vár rám. Szerencsés utat.</p>
               <p>- Az enyim az.</p>
               <p>A delnő eltávozott.</p>
               <p>A fejgörcsös ember csakugyan talált valamit, amit összetépjen. (Azon napokban híre
                  futamodott, hogy szállására tolvajok törtek be, s minden kardbojtját ellopták.
                  Egyebet semmit. Hihetetlen történet.)</p>
               <p>Egész éjjel nyugtalanul járt fel s alá szobájában, s nehéz nyögése, hörgése,
                  feljajdulása keresztülhallatszott a kettős ajtón.</p>
               <p>Plankenhorst Alfonsine sem hunyta le ez éjjel szemeit. A rémes öröm, a bűvös
                  izgatottság elűzte kebléről az álom malasztját.</p>
               <p>És korán reggel a hajnali vonattal vissza akart utazni Bécsbe.</p>
               <p>Ez még csak előérzete a gyönyörnek, amit érez. A kéj otthon vár reá. A másik
                  leánynak a kétségbeesése.</p>
               <p>Ébren számlálta az órákat.</p>
               <p>Most tizenkét óra... Most ülnek össze a haditörvényszékek... Most olvassák fel a
                  vádlott bűneit... Most kérdik tőle: “Van-e valami védelmed a világon?”... Nincs...
                  Most visszaviszik börtönébe.</p>
               <p>Most egy óra... Tanakodnak fölötte... Nincs aki egy szóval tudná mentegetni...
                  Mostan szavaznak...</p>
               <p>Két óra... Az ítéleteket mostan írják... Nagy sietve viszik a teljhatalmú
                  úrhoz.</p>
               <p>Három óra... A fejgörcsös ember minden ítéletnek aláírja nevét. Tüzet lát maga
                  előtt. Tűzlapra ír vérbetűket.</p>
               <p>Négy óra... Minden készen van... Aki tudott az éjjel aludni, felköltik...
                  Megmondják neki, hogy nézze meg még egyszer, milyen szép ez a világ... A pirkadó
                  hajnal, a halványodó csillagok... Még egyszer, és aztán soha többé.</p>
               <p>Nem maradhatott a falak között tovább. Bérkocsija ott várt rá a vendéglőudvarban
                  egész éjjel. Útipoggyászát levitette, s a főhadbíró ezredes lakása elé
                  hajtatott.</p>
               <p>Az is jó ismerőse volt. Mint a sírásónak a halotthordó. Tudta, hogy most ébren és
                  otthon találja. Bebocsáták hozzá. Féltek tőle, mint a vámpírtól.</p>
               <p>Az pedig egy igen komoly, hidegvérű, kevés szavú férfi volt.</p>
               <p>- Vége van az éjjeli munkának? - kérdé Alfonsine.</p>
               <p>- Vége.</p>
               <p>- Mi van az ítéletekben?</p>
               <p>- Halál.</p>
               <p>- Mindenkiében?</p>
               <p>- Kivétel nélkül.</p>
               <p>- Baradlay Richárd?</p>
               <p>- Köztük van.</p>
               <p>- El van ítélve?</p>
               <p>- Halálra.</p>
               <p>Alfonsine megszorítá a férfi kezét.</p>
               <p>- Jó éjszakát!</p>
               <p>Az nem adta vissza hideg kezével a szorítást, s azt mondá:</p>
               <p>- Reggel van.</p>
               <p>Hiszen nem neki szólt sem az üdvözlet, sem a forró kéz görcsszorítása.</p>
               <p>Alfonsine sietett a vasúthoz.</p>
               <p>A vonat korán indul.</p>
               <p>Az ötórai harangszót ott hallotta.</p>
               <p>Ez a lélekharang neki.</p>
               <p>Most olvassák fel ítéletét... Most fordítja arcát az ablakon bemosolygó hajnal
                  felé, s kér tőle egy kis pírt kölcsön... Most törik el feje fölött a pálcát...
                  “Istennél a kegyelem!” - Denevérszárny, repülhetsz!</p>
               <p>E közben a nap tányéra a láthatár fölé emelkedék. A vonat körül utasnép
                  sürgött-forgott, helyezkedett, s beszélt arról, hogy milyen hideg van ma
                  reggel.</p>
               <p>Alfonsine nem érezte azt. Még nyakkendőjét is leveté; hősége volt. Hátat fordított
                  a napnak, úgy nézett vissza a ködös városra. Tán azt várta, hogy egyszer csak e
                  párázatból egy ködarc fog kiemelkedni, felhőhomállyal rajzolva, s annak még
                  egyszer utoljára a szeme közé fog nevethetni.</p>
               <p>A vonat tovarobogott.</p>
               <p>Negyven perc volt öt óra után.</p>
               
            </div>
            <div type="chapter">
               <head>A TŐR HEGYE LETÖRVE</head>
               <p>Nem robogott eléggé gyorsan a gőzmozdony. Alfonsine a villámmal szeretett volna
                  utazni. A denevérszárny tízszer is megjárta azt az utat, amit a gőz egyszer.</p>
               <p>Türelmetlen volt. Vágyott otthon lehetni. Lelkével előresietett.</p>
               <p>Jólesett, hogy nem volt útitársa, az első helyen utazott; nem vonta el senki
                  közönyös beszélgetéssel, öngondolataival kéjeleghetett.</p>
               <p>A bécsi indóháznál ott várta hintaja. Sietett keresztülfurakodni a tömegen, hogy
                  első lehessen, ki a pályaudvarból kijut.</p>
               <p>Kocsisát is gyorsaságra unszolta.</p>
               <p>Hazaérve futott fel a lépcsőkön.</p>
               <p>Futott a szobákon keresztül, míg rátalált Editre. A leány gyászruháját varrta.</p>
               <p>Alfonsine odarohant eléje, s a jóllakott bosszú kacajával vágta szívéhez e keserű
                  szókat:</p>
               <p>- Megöltem őtet!</p>
               <p>A lelkébe kapott haláldöfés után a leány fájdalomteljesen emelé szemeit a magasba,
                  Az a sugár, az a glória volt ez arcon, mely a szent szűz tekintetében világít,
                  midőn szemeit a keresztfa magasságához felemeli.</p>
               <p>És azután mélyen sóhajtva lehajtá fejét keblére, s kezeit ölébe ejté.</p>
               <p>De nem sírt, nem átkozódott.</p>
               <p>- Megöltem a kedvesedet!</p>
               <p>Leánya megérkeztére most Plankenhorstné is elősietett. És annak aztán elmondá
                  Alfonsine az egész történetet: hol járt, mit tett, miket beszélt. Minden
                  körülményt, minden szót. A nagy sietséget, a gyors sikert. A tökéletes sikert. A
                  bosszú pohara megtelt.</p>
               <p>És a két hölgy úgy kacagott, úgy örült ezen; úgy ölelte egymást, úgy hízelegtek,
                  úgy becézték egymást, mint akik nagy, örvendetes diadalokat vívtak ki; ahogy
                  örülni szoktak anyák, leányok egymás szerencséjének, boldogságának.</p>
               <p>Szinte elfeledkeztek nagy boldogságukban arról a harmadikról.</p>
               <p>Hát az áldozat nem vonaglik?</p>
               <p>- Hát te nem sírsz?</p>
               <p>A teknönc még él, ha az agyvelejét kiveszik; hát egy leányszív még annál is
                  szívósabb? Nem értette talán?</p>
               <p>- Richárdod meghalt!</p>
               <p>A leány nem szólt semmit; kezeit keblére tette, és szemeit gyászruhájára
                  függeszté. És nem sírt. Nagyobb fájdalom volt az, mint hogy könnyei lehettek
                  volna. Nagyobb rémület, mint hogy mozdulatot engedett volna.</p>
               <p>- Te bárgyú! Nem érted? Kedvesed meg van ölve. Megölve, mint az enyim. Özvegy
                  vagy. Tudod-e már, hogy mi ez a fájás? Ami nekem mindennapi hálótársam. A véres
                  kísértet feje vánkosomon. Most már a tieden is ott van.</p>
               <p>Edit nem borzadt össze. Hozzá volt szoktatva már e rémes ábrándhoz. Hiszen
                  mindennap azzal kelt, azzal feküdt.</p>
               <p>És Alfonsine-t dühödtté tette e könnytelen némaság. Diadala legmagasabb
                  gyönyörétől érezte magát megfosztva e szenvedő nyugalom által. Hisz azért sietett
                  úgy haza, hogy lássa őt is a földön fetrengeni, és átkozni Istent és embereket, és
                  éles vasat keresni saját keble ellen, mint ahogy az látta őtet.</p>
               <p>És a megtiport gyermek nem dühöng, nem zokog, nem vonaglik.</p>
               <p>A denevérszárnyú léleknek ez ingere volt.</p>
               <p>- Gondolj rá, te nyomorult, hogy a leggyalázatosabb halállal halt meg, amit
                  emlegetni is szégyen! Hogy most, e percben ott ásnak neki a homokban egy gödröt,
                  és belökik dicstelenül; és földet taposnak a fejére anélkül, hogy valaki egy imát
                  mondana el fölötte, és te még a sírjára sem fogsz találni soha!</p>
               <p>A leány magában sóhajtott és válaszolt: “Magához vette Isten, s én gyászolni fogom
                  örökké.” De kimondani nem bírta ezt. Nagyobb fájdalom volt az, mint hogy szavai
                  lehettek volna.</p>
               <p>- Sírj hát! - ordítá dühödten a szép menád, s lábával dobbantott, és ökleit
                  összeszorítá, hajfürtjei vonaglottak hevült arca körül. - Sírj nekem! Sírj!</p>
               <p>E pillanatban benyitotta az ajtót a komornyik, és jelenté:</p>
               <p>- Baradlay Richárd úr van itt.</p>
               <p>A feltárt ajtón túl a mellékszobában ott állt Baradlay Richárd polgári
                  öltözetben.</p>
               <p>Ha mindez valóban historice így nem történt volna, azt mondanák rá:
                  “theater-coup”.</p>
               <p>Pedig hát valósággal így következett egymás után.</p>
               <p>A fejgörcsök embere azt az utolsó tizenkét órát arra használta fel, hogy elővette
                  százhúsz legfőbb vádlott perét, ítéletet hozatott benne. Az ítélet mindnek halálra
                  szólt. Ő pedig megkegyelmezett valamennyinek. Teljhatalma volt rá.</p>
               <p>Nem is hogy büntetéseiket átváltoztatta, enyhítette volna; elengedte minden
                  dolgukat végképp és egészen. Menjenek szabadon.</p>
               <p>A fejgörcsök embere e kínzott órájában csakugyan bosszút állt; de nem az
                  elbukottakon, akiknek ő tartotta a fejükön a lábát, hanem a miniszteren, aki az ő
                  fejére készült gázolni.</p>
               <p>Tömegestül lökte oda közéjük a végbocsánatot. A legjobban terheltek közé. Most már
                  tessék a miniszternek tovább játszani a partit.</p>
               <p>Ez volt az ő válasza Plankenhorst kisasszony izenetére.</p>
               <p>Alfonsine rosszul tanulmányozta a lélektant. Rosszul ismerte ki az embereket.
                  Különösen rosszul figyelte meg a mérgek hatását!</p>
               <p>Mikor Richárddal tudatták megkegyelmeztetését, ami ránézve a legváratlanabbul
                  jött, a főhadbíró behívatta őt magához.</p>
               <p>- Ön ugyan kegyelmet kapott, s szabadságát is visszanyerte - mondta neki -, hanem
                  egy időre Magyarországon nem maradhat. Körül fog határoztatni valamely más
                  koronaországi városba. Például talán Bécsbe.</p>
               <p>- Mindegy, akárhová.</p>
               <p>- Tehát maradunk annál, hogy Bécsbe. A tábornagy úr, ki ma önnek kegyelmet adott,
                  azt izeni önnek, hogy ha Bécsbe feljut, legelső gondjának tartsa felkeresni
                  Plankenhorst Alfonsine úrhölgyet, és megköszönni azon szíves közbenjárását,
                  mellyel az ön megszabadulását kieszközölte. Ezen úrhölgy közbejötte nélkül ön nem
                  nyerte volna vissza ily hirtelen szabadságát. Tehát megköszönje neki!</p>
               <p>- Kötelességemnek tartom.</p>
               <p>- Még egy dolgot! Önnek testvére Eugen, azaz Ödön, az osztó igazságnak áldozatul
                  esett.</p>
               <p>- Azt már hallottam, csak azt nem tudom, hogy a német és magyar név...</p>
               <p>Szavába vágtak nyersen:</p>
               <p>- Először is önnek nem volt szabad semmit hallani, mert fogoly volt, s a
                  foglyokkal közölt hír árulás. Továbbá pedig én nem kértem öntül filológiai
                  oktatásokat, hanem hogy hallgasson rám.</p>
               <p>Azzal kivett egy kis papírtokot fiókjából.</p>
               <p>- Önnek testvére levágott hajából egy fürtöt hagyott önnek. Vigye!</p>
               <p>Richárd kibontá a papírtokot, s ámultan szólt:</p>
               <p>- De hiszen ez...</p>
               <p>Ismét szavába vágtak:</p>
               <p>- Nincs több beszédem önnel. Adieu!</p>
               <p>S azzal kitolták az ajtón.</p>
               <p>Csaknem kiszalasztá a száján, hogy hisz ez szőke fürt; Ödön haja pedig fekete.</p>
               <p>Sietett hát a parancs szerint azonnal Bécsbe. Még jókor érkezett a reggeli
                  vonatra.</p>
               <p>És utazott ugyanazon a vonaton, amelyen Alfonsine. Csakhogy ő a harmadik helyen,
                  mint szegény elbocsátott fogoly, az pedig az első helyen.</p>
               <p>S amíg Alfonsine a bosszú gyönyörében kéjelgett, bosszújának épen maradt tárgya
                  tőle néhány ölnyi távolban három nagy talányon törte a fejét.</p>
               <p>Az első az volt: “Mit jelent ez a szőke hajfürt, mit az Eugen névvel azonosított
                  Ödön?”</p>
               <p>A második az volt: “Miként köszönheti ő megszabadulását Plankenhorst
                  Alfonsine-nak?”</p>
               <p>A harmadik meg az, hogy “Hol fogja ő megtalálni Editjét, s mi jön azután, ha
                  megtalálta?”</p>
               <p>Megoldást egyikre sem talált.</p>
               
            </div>
            <div type="chapter">
               <head>A KŐSZÍVŰ EMBER FELEL</head>
               <p>Mindennap, de mindennap ott fekszik a fiavesztett özvegy, arccal a földre
                  leborulva a kőszívű ember arcképe előtt.</p>
               <p>Mindennap újra meg újra ostromolja ez örök könyörgéssel: Ne vedd el másik
                  fiamat!”</p>
               <p>Monomániája kezd lenni ez a harc egy festett képpel.</p>
               <p>S a festett kép oly szívtelen, oly hallgatag.</p>
               <p>S a jajkiáltó sorok, mikben gyászharang, dobpörgés hangzik, még mindig jönnek a
                  hírlapokban, mint új meg új üzenet a felleges égből.</p>
               <p>Egy esős nyári nap hideg estéjén ismét együtt volt a család. Szokatlan júliusi
                  hidegek jártak a lapályon; a kandalló körül ültek, midőn újra hangzottak azok a
                  fegyveres léptek az előteremben, mik Giantot fektéből feluszítják, s ismét benyit
                  az a vendég, aki nem kocogtat az ajtón: “szabad-e”?</p>
               <p>Ugyanazon csendőr az, ki a minapi leveleket hozta. Ugyanaz a merev, katonás arc,
                  mely semmi indulatot el nem árul.</p>
               <p>- Egy levél Baradlay Kazimirné asszonynak. Újépület, második pavilon.</p>
               <p>Reszketve kel fel előtte mindenki.</p>
               <p>Ez a halálmadár.</p>
               <p>Tántorogva, féltébolyultan járul eléje a szólított nő, s reszkető kezét nyújtá a
                  levél elé.</p>
               <p>És aztán karját arca elé emelve, eltakarja előle szemeit, mintha nem akarná látni
                  azt, amit kezében tart.</p>
               <p>- Olvasd! - szól, a levelet odanyújtva Arankának. És maga karszékébe roskad
                  vissza.</p>
               <p>Arankának már szabadalma van borzalmas leveleket elolvasni.</p>
               <p>Ő töri fel a pecsétet; ő bontja fel a borítékot, ő hüvelyezi le a levelet. És
                  azután elolvassa azt:</p>
               <p>
                  <hi>Anyám. Szabad vagyok!</hi>
               </p>
               <p>
                  <hi>Richárd</hi>
               </p>
               <p>Az anya nem hisz annak, amit hallott! Látni is akarja.</p>
               <p>Kiragadja menye kezéből a levelet, és arca elé tartja.</p>
               <p>Igen! Ezek az ő vonásai! Ez az ő írása! Él! Ír! Megszabadult!</p>
               <p>Ez való. Ez nem álom.</p>
               <p>És a levéllel kezében elfut; beveszi magát belső szobáiba. Ott, hol férjének
                  arcképe áll, zokogva leül a kerevetre; újra meg újra elolvassa a rövid levelet.
                  Aztán feltartja azt a mindenütt szemébe néző arckép elé, mintha azt kívánná attól,
                  hogy az is olvassa el. És végre megcsókolja a festett arckép kezét. A kezet, mely
                  megbocsátott, a kezet, mely nem sújtol többé.</p>
               <p>Ama közbenjáró, ki míg kicsiny gyermek volt, ha nehéz vitáik voltak szülőinek,
                  annyiszor járt apától anyához engesztelő rebegéssel: odafenn van már - s ismét
                  kibékíté őket!</p>
               
            </div>
            <div type="chapter">
               <head>A KÉRŐ</head>
               <p>Richárd egész nyugodtan és kedélyesen lépett be Plankenhorsték termébe, mint aki
                  régi ismerősök közé érkezik.</p>
               <p>Nem látta meg a két Plankenhorst úrhölgy arcán a kísértetlátó elrémülést; csak azt
                  látta, hogy Edit az öröm kétségbeesésével rohan eléje, és a túlvilágról jött
                  önfeledés mámorával borul keblére, átöleli nyakát karjaival, őrjöngő erőszakkal
                  szorítja magához, és lélekvesztett felmagasztaltsággal rebegi: “Richárd, kedves
                  Richárd!”</p>
               <p>Most már tud sírni.</p>
               <p>Idő kell hozzá, míg magához bír mindenki térni az indulatrohamból.</p>
               <p>Míg Edit karjai lefoszlanak kedvese nyakából, míg Alfonsine meggyőződik felőle,
                  hogy ez csakugyan élő ember és nem kísértet, akit maga előtt lát.</p>
               <p>Hanem még ezután is, hogy Edit Richárd kebléről lebontakozik, ott marad mellette,
                  s jobbját két kezébe fogva tartja, mintha el volna nála határozva, hogy azt soha
                  többé el nem ereszti.</p>
               <p>Richárd mindezt olyan természetesnek találja.</p>
               <p>A leány menyasszonya. A vőlegény halottaiból támadt fel. Itt van ok rendkívüli
                  örömre, az öröm szokatlan kitöréseire.</p>
               <p>Azt is hiszi kitalálhatni, hogy Alfonsine miért oly sápadt.</p>
               <p>Palvicz nem terheli lelkét. Becsületes harc volt közöttük. Aztán semmi köze annak
                  ehhez a házhoz. Hajó és horgony elszakadtak egymástól.</p>
               <p>Plankenhorstné az első, ki beszélőtehetségét visszanyeri.</p>
               <p>Edithez intézi szavát:</p>
               <p>- Edit kisasszony! Nem látom át, miért ez önfeledtség, ez elragadtatás egy idegen
                  férfi irányában? Mi tetszik önnek, uram? - szól aztán Richárdhoz fordulva.</p>
               <p>Edit pirulva ül vissza helyére; de most már gyönyörrel nézi a varrott gyászruhát,
                  míg Richárd előbbre lép, s őszinte, rosszaság nélküli szívélyességgel fordul
                  Alfonsine baronesse-hez.</p>
               <p>- Legelőször a hála kötelessége hozott ide. Én ma hajnalban halálra ítéltettem, s
                  még azon órában kegyelmet kaptam. A kormányzó, ki teljesen fölmentett, s
                  szabadságomat visszaadta, lelkemre köté, hogy legelső kötelességemnek tartsam e
                  szabadulásomért nagysádnak hálámat kifejezni. Nagysád közbenjárulása nélkül
                  legalább tizenöt évi fogságot kaptam volna. Fogadja érte hálámat!</p>
               <p>Megannyi sarokkal tapodás egy kígyó fejére.</p>
               <p>Hálát adni a megszabadulásért Plankenhorst Alfonsine-nak!</p>
               <p>Köszönetet attól az embertől, akinek elvesztéséről álmodott, amin töprengett,
                  amiért fáradott annyi idő óta!</p>
               <p>És aki kulcsával bír e talánynak, melyet senki sem ért, az Alfonsine.</p>
               <p>Ő már érti egészen.</p>
               <p>Hiszen megtörténik sokszor, hogy a földből visszaüt a villám az égbe.</p>
               <p>Vak Sámson magára rántja a filiszteusok karzatait, akik játszani akartak vele.</p>
               <p>És ő most látja, hogy mit cselekedett.</p>
               <p>Mániákus dühében megszabadítója lett annak az embernek, kit elveszteni akart.</p>
               <p>Ha ő hagyja azon az éjszakán fejgörcseivel vesződni azt az embert, ha hírt nem
                  visz neki az őt fenyegető fordulatról; ha engedi a dolgokat a maguk szomorú
                  következetességében lefolyni, akkor Richárd ott marad fogságban. Nem hal meg, de
                  tizenöt évig el lesz temetve. Mire onnan előkerül, kész öregember, és Edit agg
                  hajadon.</p>
               <p>És ezt ő rontotta el!</p>
               <p>Ő vetette ki sarkából annak a kriptának az ajtaját, melybe Richárd el volt
                  temetve; mert nem érte be vele, hogy ott feküdjék a koporsóban, azt is akarta,
                  hogy halva feküdjék ott.</p>
               <p>És ezzel szabadította ki.</p>
               <p>Nincs hátra egyéb, mint e nyájas, üdvözlő arc előtt porrá lenni.</p>
               <p>Plankenhorstnéra került a sor, hogy helytálljon. Neki hidegvére volt már.</p>
               <p>- Uram! Ön félreérthetett valamit, amit önnek tán nem komolyan mondtak. Azon
                  szolgálatot, melyet ön említ, családunk egyik tagja sem tehette önnek, azon
                  csekély oknál fogva, mert mi ez ügybe nem avatkoztunk soha. Mi minden közélettől
                  visszavonultan élünk, senkivel nem érintkezünk, s országos ügyekbe nem ártjuk
                  magunkat. Termeink zárva vannak a társaság előtt. Ezt ön előtt is kénytelen vagyok
                  határozottan kijelenteni. Úgy hiszem, ön elég világbeli jártassággal bír ezt
                  megérteni.</p>
               <p>- Teljesen értem, bárónő, s e mostani látogatásom, biztosítom önt, utolsó.</p>
               <p>- És reménylem, rövid.</p>
               <p>- Az is meglehet. Azt három szóval elvégezhetem. Ön tudni fogja, hogy másfél év
                  előtt Edit kisasszonyt eljegyeztem.</p>
               <p>- Annak a következményeire most már gondolni sem lehet.</p>
               <p>- Miért nem?</p>
               <p>- Azt jobb lesz, ha ön nem magyarázhatja meg magának.</p>
               <p>- De azt tudnom okvetlenül szükség.</p>
               <p>- Tehát meg is hallhatja tőlem, ha éppen önmagától nem akarja megkérdezni. Mikor
                  ön Edit húgomat eljegyezte, akkor ön kapitány volt, úr volt és nemesember. Most
                  pedig egyik sem. Rangját elvesztette. Vagyonát, nemességét a tábornagy nem adhatta
                  vissza, mert ahhoz nem volt joga. Ő csak élet és szabadság fölött rendelkezett. Ön
                  tehát jelenleg nem tiszt, nem úr, nem nemesember.</p>
               <p>- De még mindig Baradlay Richárd vagyok! - mondá az ifjú, önbecsének egész
                  férfiérzetével.</p>
               <p>Plankenhorstné ajkát pittyeszté megvetőleg, s félvállról nézett le rá
                  fitymálóan.</p>
               <p>- Szabad, mint a madár! De a másik nem szabad, mint a madár. Liedenwall Edit
                  kisasszonynak családja van. S e családnak joga van válogatni, joga van elutasítani
                  és mást választani. Liedenwall Edit kisasszony még mindig a Plankenhorst család
                  tagja, és annak fennhatósága alatt áll.</p>
               <p>- És Liedenwall kisasszonyt kérdezem, úgy van-e ez?</p>
               <p>Edit csak némán rázta fejét, de még nem szólt.</p>
               <p>Plankenhorstné ketté akarta vágni a tárgyat.</p>
               <p>- Edit követni fogja azt, amit mi határozunk felőle. Azt megítélni, hogy jövendő
                  sorsa miként intézessék, a mi jogunk és a mi kötelességünk. Ön, uram, elkésett a
                  leánykéréssel. Nagyon is magasról akart hozzánk leszállni, s most nagyon is
                  alacsonyról kérezkedik fel.</p>
               <p>- Én nem kérezkedem önökhöz. Tudok nőmnek nevet adni és szívet és kenyeret! -
                  szólt bele Richárd határozottan. - Én nőt kérek, s aztán megszűnünk egymással
                  törődni.</p>
               <p>- Ön csalatkozik! Mi nem szűnhetünk meg Edittel törődni soha. Vagy azt hiszi ön,
                  hogy tizenöt évig hagytuk volna Editet ön után várni? Mi gondoskodtunk már róla.
                  Ön el van temetve. Editnek szerencséje akadt. Edit már el van ígérve.</p>
               <p>Richárd kérdő bámulattal tekinte Editre. A leány arca tudatlan csodálkozással
                  felelt kérdésére.</p>
               <p>- Kinek van elígérve?</p>
               <p>- Ön igen kíváncsi. Azonban nem tartok titkot. Ön emlékezni fog azon fiatal
                  titkárra, kivel tavalyi estélyeinken gyakran találkozott. Az most előkelő úr.
                  Megyefőnök. Editre nézve az nagy szerencse.</p>
               <p>- És Edit beleegyezett?</p>
               <p>- Ne hívja ön keresztnevén, uram! Az nagy szabadság. Liedenwall kisasszony!
                  Liedenwall kisasszony kezét annak fogja adni, akit én vezetek elé.</p>
               <p>Most aztán Edit felállt a helyéről, és szólt:</p>
               <p>- Liedenwall Edit nem fogja a kezét másnak adni, mint akit szeret.</p>
               <p>Plankenhorstné nem jött ki önmérsékletéből.</p>
               <p>- Edit kisasszony! Semmi teátrális produkciót! Itt indulatoskodásnak nincs helye.
                  Ön gyámleányom. Nekem jogot ád ön felett a törvény.</p>
               <p>Edit most már nem hagyta magát elhallgattatni. Belefogott a harcba. Küzdött.</p>
               <p>- Én nem kívánok önnek gyámleánya lenni! Elmegyek cselédnek. Az ön házánál
                  beletanultam abba. Mint cseléd, mint szolgáló, annak adhatom a kezemet, akinek
                  akarom.</p>
               <p>- Gondoskodva van róla, kedvesem, hogy ön el ne mehessen cselédnek; higgye el ön,
                  hogy igen jó gondviselés alatt áll. Minden úri renddel fog egymás után következni,
                  egész odáig, ahol az oltár előtt le kell térdepelni. Ha ön sírni fog azalatt, míg
                  a lelkész az esketési formát felmondja ön előtt, az a szent ceremóniának csak
                  kiegészítő része lesz.</p>
               <p>- De én nem fogok sírni! - szólt a leány, előlépve hevesen. - Hanem valami mást
                  teszek. Ha csakugyan akadna olyan ember, aki engem szívem, akaratom ellen nőül
                  akarna venni önök parancsára, annak én a menyegző előtti napon elmondom, hogy én
                  megszöktem egyszer a zárdából, elszöktem éjnek éjszakáján a táborba a kedvesemhez;
                  ott töltöttem a szeretőm szobájában a fél éjszakát. Láttak a katonák a bivouacon,
                  látott a Singer utcai markotányosné. Tudják az apácák mind a Brigitta-kolostorban,
                  tudja soror Remigia, hogy megszöktem, és kedvesemnél voltam. Itt van a vállamon a
                  korbácsok nyoma, ahogy megvertek érte.</p>
               <p>És azzal lerántá válláról az öltönyt; az élő fehér bársony haván ott látszott most
                  is két éles korbácsütés rózsaszínű vonása.</p>
               <p>- Akarja ön, asszonyom, hogy e verések nyomait más is meglássa rajtam, mint akiért
                  megvertek?</p>
               <p>Plankenhorstné meg volt némulva az elszörnyedéstől. Edit folytatá:</p>
               <p>- És ha akadna mégis oly nyomorult, silány ember, ki ily felfedezés után az
                  oltárig elkísérne, én ott az egész násznép előtt ezt kiáltom, mikor térdepel:
                  “Nézzétek ezt a gyávát! Aki tudja, hogy menyasszonya egy éjt a kaszárnyában
                  töltött a szeretőjénél, mint apácanövendék, s mégis nőül akarja venni!” - s akkor
                  úgy ütöm arcul az oltár előtt, hogy elmúlik a kedve örökre szemébe hazudni az
                  Istennek és az ő szenteinek!</p>
               <p>Imádandó szép volt a leány ez indulatkitörésében! Erő, villám, ihlet volt minden
                  vonása, szava, mozdulata. Richárd a gyönyörtől üdvözülten bámulta e
                  csodatüneményt.</p>
               <p>Hogy rágalmazza önmagát! Hogy keríti magát körül a gyalázat mérges gőzkörével!
                  Pedig hiszen Richárd tudja azt legjobban, hogy ez nem igaz. Igaz, és mégsem igaz.
                  Igaz, hogy ott volt kedvesénél; de nem egyedül, hanem anyjával; de nem
                  szerelemből, hanem kétségbeesésből, hogy életét megmentse annak. És ezért
                  megverték, megostorozták! E drága testet, e gyönge, szeráfi alakot! Kinek van joga
                  a világon e szent sebhelyeket csókjával megengesztelni másnak, mint aki miatt az
                  történt?</p>
               <p>Plankenhorstné el volt fulladva az ijedtségtől, a rémülettől, a dühtől. Új dolgok
                  voltak ezek, amiket hallott, amiket látott. Olyanok, aminők túlhaladták
                  felfogását, képzeletét; amik alatt összetört erélye, kevélysége, akarata.</p>
               <p>Érezte már, hogy ezzel a leánnyal nem bír, hogy ez erősebb, mint ők valamennyien.
                  Hogy ők csak démonok, de ez maga a “légió”!</p>
               <p>Még egy fordulatot próbált adni a végzetnek. Most már nem Richárdot támadta meg,
                  hanem Editet.</p>
               <p>- Te szerencsétlen leány! - szólt kezeit összekulcsolva és szemeit ég felé
                  forgatva. - Ki úgy el tudta magát felejteni! Tudod-e azt, minő csapodár csábítónak
                  vetetted oda magadat áldozatul? Ez az ember itt nem a te kedvesed egyedül. Ennek
                  már hölgye van, kinek nevével, becsületével tartozik, kinek előjoga van fölötted,
                  ki téged el fog űzni, ki fog kacagni.</p>
               <p>- Énnekem, asszonyom? - kérdé Richárd elbámulva.</p>
               <p>- No! Vagy merje ön tagadni, hogy ön Pesten egy gyermeket tart, arról gondoskodik,
                  ápolja, szereti, gyógyíttatja. Felőle tudakozódik, és sorsát intézi. Tagadja el
                  ön, ha meri.</p>
               <p>Plankenhorstné a felyülkerült gyáva diadalérzetével mérte e végcsapást Richárd
                  fejére.</p>
               <p>- Hát még egy ártatlan gyermek sorsát is belekeveri-e ön, asszonyom, e mi szomorú
                  vitánkba? - szólt Richárd halkan, szelíden, kérlelő hangon.</p>
               <p>- A gyermek ártatlan, de szülői nem azok! - szólt a vádló, ujjal mutatva
                  Richárdra.</p>
               <p>“Te mondád.”</p>
               <p>- Jól van, asszonyom - szólt Richárd -, elmondom önnek e gyermek történetét.
                  Egyszer a csatában egy derék vitéz ellenfelemet halálra sebesítém. Bajtársam, kit
                  balsorsa kardom által ejte meg, halála órájában odahítt magához. És akkor elmondá,
                  hogy van egy fia, kit régóta keres, s kinek most nyomára akadt. Azt a fiút anyja
                  elveté. Rám hagyta, hogy keressem azt fel. Felfogadtam neki, hogy felkeresem, és
                  gondját fogom viselni, mintha testvérem gyermeke volna. Kerestem a fiút, és
                  rátaláltam. Megtaláltam őt a nyomor, az ínség legalsó fenekén. Rosszabb sorsban,
                  mint egy gazdátlan ebet. Ó, ha anyja látta volna!</p>
               <p>Plankenhorst Alfonsine merev szemekkel bámult a beszélőre.</p>
               <p>- Megtaláltam a gyermeket halálos betegen, egy ablaktalan odúban, szemétágyon
                  fetrengve, meztelen, ronggyal takarva és félig megvakulva.</p>
               <p>Alfonsine reszketett a láztul.</p>
               <p>- Én elvittem magammal a nyomorult árvát, és atyja lettem neki atyja helyett,
                  kinek neve volt Palvicz Ottó.</p>
               <p>Alfonsine a pamlag vánkosaiba temette arcát. Plankenhorstné ijedten hátrált leánya
                  elé, hogy eltakarja azt, és sápadtan, rémült szemekkel tekinte Richárdra.</p>
               <p>Az pedig folytatá nyugodt mérséklettel:</p>
               <p>- Minden irat a kezemben van, mely igazolja a gyermek származását. Az anyának
                  minden levele. A keresztelőlevél. Odadobhatom azt annak, aki kérdi.</p>
               <p>Plankenhorstnénak minden íze reszketett, térdei roskadoztak alatta.</p>
               <p>Richárd azonban büszkén felemelé fejét:</p>
               <p>- De én felfogadtam haldokló ellenfelemnek, hogy gyermeke anyjának nevét soha
                  senkinek el nem árulom. Nemesi szavamra fogadtam. S minthogy enmagam előtt még
                  most is nemesember vagyok, azért önnek sem mondom meg azt!</p>
               <p>Plankenhorstné föllélegzett. A torkát szorító kéz eltávozott onnan.</p>
               <p>Ámde Edit odalépett Richárdhoz, s angyali szelídséggel monda:</p>
               <p>- Akárkié legyen az a gyermek, akinek ön azt fogadta, hogy atyja fog neki lenni;
                  én anyja leszek annak!</p>
               <p>És azzal Richárd keblére borult, s fejét vállára hajtá.</p>
               <p>A legyőzött, a földre zúzott asszony két kezét elátkozó mozdulattal emelve feje
                  fölé, hörgé indulattól reszkető hangon:</p>
               <p>- Vigye hát ön magával, a pokol és minden ördögei nevében!</p>
               <p>Azokra pedig mosolygott a mennyország és minden angyalai.</p>
               
            </div>
            <div type="chapter">
               <head>COMEDY OF ERRORS</head>
               <p>“De most már hova?”</p>
               <p>Igen! A bérkocsis kérdezte azt Richárdtól, ki alant várt rá, midőn Edittel karján
                  az utcára lesietett.</p>
               <p>Ez ám a főkérdés: “Most hová?”</p>
               <p>- Ismerősöm, rokonom se nekem nincs, se neked, akihez vigyelek, amíg esküvőnk
                  napja elérkezik. Bécsből pedig távozni nem szabad.</p>
               <p>- Hát vígy magadhoz - mondá a leány. - Nem voltam-e már nálad a bivouacon is?
                  Nappal együtt leszünk, este jó éjt kívánunk egymásnak.</p>
               <p>- És közöttünk fekszik Seif Almuluk herceg kardja.</p>
               <p>Seherezáde szultána regéinek egyik hőse ez, ki menyasszonyt visz haza egyedül egy
                  tutajon, s mikor egymás mellett alusznak, kettőjük közé fekteti kivont
                  kardját.</p>
               <p>Mert az életben nem úgy megy az, mint a színpadon, ahol amint a szerelmespárt
                  megáldották vagy megátkozták, egymásnak dobták, vagy kezeiket összetették, azzal
                  megvan minden.</p>
               <p>Hát a pap!</p>
               <p>A dráma után jön még egy három felvonásos vígjáték: a comedy of errors, a
                  tévedések vígjátéka.</p>
               <p>Mert hiszen legegyszerűbb volna a felelet egy fiatal pártól, aki vőlegény és
                  menyasszony, erre a kérdésre: “de most hová?” az, hogy “egyenesen a paphoz”!</p>
               <p>Egyenesen! Oda nem járnak egyenesen.</p>
               <p>Azért csak tessék elébb kinyittatni a “Magyar Királynál” azt a két egymásba nyíló
                  szobát: egyiket Edit, másikat Richárd számára. És azután még sok-sok napot
                  eltölteni azzal a mulatsággal, hogy egy bezárt ajtón keresztül mondjanak egymásnak
                  édességeket, nevezzék egymást kedvesemnek, egyetlenemnek, és küldjenek egymásnak
                  csókokat a deszkán keresztül. Köztük fekszik - Seif Almuluk herceg kardja.</p>
               <p>Mert a szent házasságnak sok ceremóniája van.</p>
               <p>Elébb a bécsi papnak ki kell hirdetni háromszor egymás után a szeretők neveit.
                  Mégpedig nem három <hi>parasztnapon</hi> egymás után, hanem három
                     <hi>úrnapján</hi>. Mert csak a vasárnap az autentikus nap.</p>
               <p>Azután bizonyítványt kell hozni a nemesdombi paptól, hogy ott is megtörtént a
                  háromszori kihirdetés.</p>
               <p>De meg elbocsátó levelet is kell adni a nemesdombi papnak, melyben megengedi, hogy
                  a nyájához tartozó juh Bécsben kelhessen össze. Részint, mivel a menyasszony ott
                  lakik, részint, mert nem eresztik onnan.</p>
               <p>S minthogy most Nemesdombon nincs rendes pap - az öreg meghalt, a káplán
                  elbocsátása pedig nem találtatik elég érvényesnek -, tehát folyamodni kell az
                  espereshez, hogy hatalmazza fel a káplánt az elbocsátási engedély kiadására.</p>
               <p>Az esperes pedig úgy találja, hogy ez fölösleges, ennek semmi nyoma a <hi>komjáti kánonban</hi>: aztán hogy megmutassa, hogy neki nem
                  parancsol a bécsi pap, nem ád felhatalmazást.</p>
               <p>Akkor aztán Richárd arra fakad, hogy elhiszi, hogy a házasságot az Úristen
                  szerzette, hanem hogy a ceremóniákat az ördög csinálta hozzá, az meg bizonyos.</p>
               <p>Pedig még azzal mind nincs vége.</p>
               <p>A törvény még azt is akarja tudni, hogy szülők és gyámok mit szólnak a
                  házassághoz. És e kérdésben szép mutációkat és variációkat enged meg magának.</p>
               <p>A katolikus házasulandónál nem lényeges a gyámi engedély, de viszont nincs is
                  kötelezve gyám és szülő a kiházasításra; a protestánsoknál kötelezve van a
                  kiházasításra, s annálfogva megkívántatik az engedély.</p>
               <p>Ezt a pap előtt mind be kell bizonyítani; elismervényekkel, nyilatkozványokkal,
                  lemondványokkal s más képtelen okmányokkal eligazítani.</p>
               <p>S talán akkor aztán célhoz jutottak?</p>
               <p>Dehogy jutottak!</p>
               <p>Akkor következik még az országos veszekedés afölött, hogy be szabad-e a templomba
                  ereszteni s a papnak összeesketni egy olyan párt, melynek az egyik fele a
                  keresztvégű, másik fele a csillagvégű torony templomában imádja az Istent, és
                  vallja a Szentháromságot.</p>
               <p>A bécsi pap azt állítja, hogy az nem lehet.</p>
               <p>A polgári törvénykönyv azt állítja, hogy lehet.</p>
               <p>A bécsi pap nem akarja őket másként megesketni, mint ha a vőlegény <hi>reverzálist</hi> ad magáról, hogy minden törvényadta jogairól
                  lemond, mely szerint leendő családjának fele ide, fele oda járjon imádkozni, s
                  valamennyit egy vallásra adja, ha lesz.</p>
               <p>Erre aztán dühbe jön a vőlegény, s felfogadja, hogy rögtön megy a rabbinushoz, s
                  zsidóvá lesz menyasszonyostul.</p>
               <p>Akkor aztán azt mondják neki: hogy no, hát vigyen el az ördög, gyertek ide,
                  megesketlek, <hi>de meg nem áldalak</hi>, s valahol egy
                  magánszobában, pipával a szájában, elmondja a pap előttük az esketési formulát.
                  “Nomármost férj és feleség vagytok, elmehettek!”</p>
               <p>Hát hiszen mindjárt azon kezdhette volna!</p>
               <p>Richárd még szabadulása estéjén megírta anyjának a vele történteket.</p>
               <p>Sok szép feljegyeznivalója volt arról a napról. Reggel halál, este menyasszony,
                  közben megkegyelmeztetés és megátkoztatás.</p>
               <p>Belekerült egy hét, míg választ kapott rá. (Bizonyos levelek akkor nagy
                  ellenőrségen mentek keresztül.)</p>
               <p>A levél igén rövid volt. Az öröm Richárd életben maradásán, házasságának
                  helyeslése s az ígéret, hogy e napokban fog a tiszttartó felmenni Bécsbe, az majd
                  elmondja a többit.</p>
               <p>Azt a napot türelmetlenül várta Richárd.</p>
               <p>Annál nagyobb volt öröme, midőn a tiszttartó feleségestül toppant be hozzá.
                  Mindjárt azon kezdte, hogy a feleségét itt fogja hagyni addig Edit kisasszonynál,
                  míg átesnek az esküvőn; hiszen szegény kisasszonyt az sincs, aki menyasszonyi
                  köntösébe felöltöztesse.</p>
               <p>A menyasszonyi köntöst természetesen ő szerezte be Pesten. Azt ugyan jól tette,
                  mert Edit egy váltani való ruhát sem hozott el Plankenhorstéktól.</p>
               <p>A jó öreg aztán elmondta Richárdnak az eddig történteket. A nagy veszélyt, mely
                  Ödönt és Jenőt kicserélte. (Most már értette Richárd, mi az a szőke hajfürt.
                  Szegény fiú! Míg élt, az egész embernek nem volt Richárd előtt az a súlya, mint
                  annak a néhány szál hajának most.)</p>
               <p>“Megtette magát <hi>bátyánknak</hi>!”</p>
               <p>Azután elmondá a tiszttartó az otthoni állapotokat. Az özvegy asszonyság maga
                  akart feljönni Bécsbe Richárd menyegzőjére; de mikor útlevelet kért (mert most a
                  szomszéd faluba is útlevél kell), tudatták vele, hogy internálva van Nemesdombra,
                  s onnan kimozdulnia nem szabad. Akkor a fiatal úrhölgy akart eljönni, de annak meg
                  úgy megbetegedett a kisfia, hogy azt nem hagyhatja otthon. Testvérének pedig
                  nagyon jó okai vannak Bécsbe nem jönni. Így csak a tiszttartó jöhetett el
                  násznagynak és neje örömanyának.</p>
               <p>Richárd annak is örült nagyon.</p>
               <p>Még azt is tudatta aztán vele a tiszttartó, hogy egész vagyonuk le van foglalva
                  hatóságilag. Az ugyan nem marad úgy véglegesen, mert csak a két fiú részére
                  tehetik rá a kezüket; a harmadikét ki kell bocsátani; hanem hogy az sokáig
                  elhúzódik, s addig minden jövedelmet, mely bárhonnan bejön, a fináncdirekciónak
                  kell beszolgáltatni, az ád ki azután havonkint nyugtatvány mellett a család
                  számára szűkre szabott tartásdíjat. Azért Richárd úrfi is eleinte szabja a
                  költségeit a körülményekhez.</p>
               <p>Richárd ezt mind igen természetesnek találja.</p>
               <p>A hatalom megajándékozta az élettel. Ugyan örülhet, hogy csak a vagyonát vette el.
                  Az isten rendelte azt így. Legalább az iskolában azt tanítják.</p>
               <p>Csakhogy végre-valahára hozzájuthat az élete párjához.</p>
               <p>Mert az tudnivaló, hogy két házasulandó ember: két gonosztevő. Azokat először
                  rendőri felügyelet alatt kell tartani szülőknek, gyámoknak - azután üldözni,
                  fegyelem alá venni a köztársaságnak - végre elfogni, meggyötörni, megkötözni,
                  kivallatni, megesketni, halálra ítélni az egyháznak, hogy annál jobban
                  megérdemeljék a mennyországot.</p>
               <p>Richárd legalább elnyerte vele a mennyországot.</p>
               
            </div>
            <div type="chapter">
               <head>A SZENVEDÉSEK KULCSA</head>
               <p>Mikor aztán Richárd elnyerte a mennyországot, úgy találta, hogy egyszer le is kell
                  szállni a földre.</p>
               <p>Elővette kis feleségét, és elkezdett neki földi dolgokrul beszélni:</p>
               <p>- Kedves kicsi feleségem. Tudod-e azt, hogy mi szegény emberek vagyunk?</p>
               <p>Edit kinevette vele.</p>
               <p>- Hogy volnánk mi szegény emberek, mikor nekem itt vagy te; teneked meg itt vagyok
                  én?!</p>
               <p>- Az kétmillió! Hanem kamat nélkül. Nekünk össze kell húznunk kiadásainkat.
                  Tudod-e, hogy mennyi az összes havi jövedelmünk? Összesen száz forint. Ennyit
                  kaphatok az anyámtól. Most maga is szükséget lát.</p>
               <p>- Én nem tudom, mire lehet azt elkölteni. Hisz az tömérdek pénz!</p>
               <p>- Most még egy dolgot kell neked őszintén elmondanom. Még ez a pénz sem mind a
                  mienk. Nekem vannak itt e városban korábbi időkből becsületbeli adósságaim. Apró
                  tartozások, mikkel becsületes mesterembereknek, szállítóknak vagyok lekötelezve.
                  Boldog időkben csekélységek, számításba sem jövő könnyű tartozások; most azonban
                  súlyos terheim. Azokat a szegény embereket én meg nem károsíthatom. Ki akarom őket
                  elégíteni, s havi díjam felét átengedni nekik.</p>
               <p>- Igen, jó lesz; ötven forintból fejedelmileg lehet élni. Csak két tál ételt
                  főzök, magam leszek a szakácsné; majd meglátod milyen jól főzök én! Csak egy
                  bejáró cselédet tartok, aki elmosogat, s kijövünk a jövedelmeddel.</p>
               <p>- Ez nem soká fog tartani. Én nem vesztegetem az időt hiába, valami vasútnál,
                  közintézetnél alkalmazást keresek, s a hiányzó összeget kiteremtem.</p>
               <p>- Tudod mit? Eszünk egy tál ételt. Nem tartok semmi cselédet, elmosogatok magam.
                  Aztán maradj te nekem itthon, s ne keress magadnak semmi szolgálatot.</p>
               <p>Richárd összecsókolta a kedves feleségét, s aztán átadott neki ötven forintot,
                  hogy próbálja meg hát azzal a gazdálkodást.</p>
               <p>A kis menyecske elővette a papírt meg a plajbászt, elkezdett számítani, mennyibe
                  kerülnek a piaci élelmicikkek; s rájött, hogy még tizenöt forint megmarad
                  szállásra és ruházatra havonkint.</p>
               <p>- Ez pompás költségvetés! Hanem azért mégis kell valami dolog után látnom. Gondold
                  meg, hogy most még csak ketten vagyunk; de egyszer majd okvetlenül hárman fogunk
                  lenni.</p>
               <p>- Eredj, te bohó!</p>
               <p>- No, azért nem szükség elpirulnod. Hiszen máris hárman vagyunk. Palvicz Ottó fiát
                  ide kell már hozatnunk magunkhoz.</p>
               <p>- Igazad van. Hát csak láss valami munka után. Majd én meg varrni fogok
                  pénzért.</p>
               <p>- Ó, azt nem engedem. Azt az én kicsikém nem fogja tenni! Inkább kétszer annyi
                  munkát vállalok magamra.</p>
               <p>- No, az kellene nekem! Hogy az egész nap ne légy az enyim. Majd megosztozunk.</p>
               <p>Abban aztán megegyeztek, hogy majd megosztoznak a keserűjén úgy, mint ahogy az
                  édesén megosztoztak.</p>
               <p>Richárd engedelmet kért egypár órára elmehetni hazulról, míg dolog után lát. Edit
                  szabadságot adott neki, megparancsolva, hogy egy órakor itthon legyen, mert várni
                  fogja az ebéddel.</p>
               <p>Egyetlenegy főzőedénye volt s egy svéd kályhája a szobájában tűzhely gyanánt. Azon
                  elébb megfőzte a levest abban az egy edényben; azt félretette a kályha egyik
                  osztályába a melegre egy csuporba; azután megfőzte ugyanazon edényben a húshoz
                  való mártást; azt is félretette egy csészében; végre ugyanazon edényben
                  elkészítette a tésztaneműt. Oly ízletes volt minden, oly finom és kínálkozó.</p>
               <p>Mikor pontban egy órakor hazaérkezett Richárd, a kész ebéd várta.</p>
               <p>De jól is ízlett! Richárd evett, mint egy farkas!</p>
               <p>“A császár nem ebédelt jobban!”</p>
               <p>S ezt nem a dinasztia iránti tiszteletlenségből szokta mondani a népajk, hanem
                  hogy annál jobban megdicsérje vele a <hi>“szép asszony
                  főztét”</hi>.</p>
               <p>S mennyire tetszik ez az asszonyoknak!</p>
               <p>A simára kitörült tányér: az a művésznő koszorúja.</p>
               <p>Hiszen ez pompás ebéd volt! Harmincöt krajcárbul! Ilyet nem mindennap ettünk
                  “nagyságos úr korunkban”! (Kivált mikor Pál úr volt a szakács! Isten
                  nyugosztalja!)</p>
               <p>De meg is érdemlette Richárd a jó ebédet. Jó eredménnyel járt. Kapott alkalmazást
                  egy gépgyárnál, nappali szolgálatra, havi ötven forinttal. Az már aztán a
                  dicsőség.</p>
               <p>Lám, első Péter cár is, mikor egy napon beállt napszámosnak, s a kapott bérből egy
                  sajtot vitt haza a feleségének, milyen büszkén mondá Katalin cárnénak: “Látod,
                  hogy el tudnálak tartani, ha cár nem volnék is!”</p>
               <p>Még más dolgokban is eljárt Richárd.</p>
               <p>Volt a Porcelán utcai zsibárusnál. Felkérte a jó Salamont, hogy rendezze
                  pénzügyeit. Vegye kezébe a hitelezőivel való egyezkedést. Egypár ezer forintra
                  megy biz a tartozás; de talán ráállnak a részletfizetésre. Megkapják az utolsó
                  fillérig követeléseiket.</p>
               <p>Az öreg Salamon azt ígérte, hogy eljön egy és két óra között, mikor be szokott
                  zárva lenni a boltja.</p>
               <p>Pontos volt az öreg. Fél kettőkor hangzott a csoszogása az ajtó előtt.</p>
               <p>Edit még akkor törülgette el az ebédhez használt étszereket. Az ablakok ki voltak
                  nyitva, hogy friss lég jöjjön be az egyetlen szobába, mely egyúttal konyha is.</p>
               <p>- Ah, szép asszonyság - szólt az öreg zsibárus nagyokat bókolva -, engedje meg,
                  hogy megcsókoljam a szép kezeit. Örömest csókolom meg azon kezet, amelyik
                  dolgozik. Sokkal örömestebb, mint amelyik a legyezőt forgatja. Ah, önök itt igen
                  szépen laknak! Szűkecskén, de annál közelebb egymáshoz. Azt hiszem, nemigen
                  ijednek meg ilyen magányosan. Itt legalább nemigen lehet titkolózni egymás előtt.
                  Az ilyen szűk szállásnak is megvan a maga előnye. Az embereknek nemigen kell benne
                  egymást keresni. Aztán sok jó ember elfér egy kis helyen. Az Isten áldása legyen
                  rajta. Tehát ha megengedi, alezredes úr! Kérem, nekem mindig alezredes úr lesz.
                  Itt nem hallja senki. Lássunk hozzá, amiért ideparancsolni méltóztatott, lássunk
                  az ügyletünkhöz. Kérem, ha nincs több egy széknél, én állhatok.</p>
               <p>De előkerült a másik is. Biz azt pohárszéknek használták. Nekik kettőjüknek egy
                  szék is elég volt. Ha Richárd ült rajta, akkor Edit az ölében ült. (Erre a
                  találmányra lehetne pátenst kérni.)</p>
               <p>- Tehát kezdjük az elején, alezredes úr. Az asszonyságot nem fogja sérteni a
                  dolgunk. Én is hiszem. Egy szív, egy lélek.</p>
               <p>A szatócs elővette zsebéből a papírba csavart krétát.</p>
               <p>- Tehát legyen ön olyan kegyes, szíveskedjék nekem feldiktálni, kiknek
                  tartozik.</p>
               <p>Richárdnak e dologban jó emlékezete volt. Eszébe jutott minden hitelezője, a
                  legcsekélyebb tartozás is. Salamon írta azokat egymás alá az asztalra.</p>
               <p>- Nagy összeg, tetemes summa pénz - szólt, szemöldeivel mozgatva kerek sipkáját
                  Salamon. - Erőszakos nagy tömeg pénz! Hm, hm!</p>
               <p>És egyet szippantott fekete burnótus szelencéjéből. Megkínálta Editet is. Az
                  megköszönte. Nem szereti a tubákot.</p>
               <p>- Majd megszokja, ha a férje sokszor nem lesz itthon. A jó asszonyok mind
                  rászoknak a tubákra. Az bizonyítja, hogy hívek a férjeikhez. No, majd később. Hát,
                  alezredes úr, én úgy gondolom, hogy ön még nem volt teljes korú, mikor ezeket az
                  adósságokat csinálta.</p>
               <p>- De teljes becsületű mindig voltam!</p>
               <p>- Á! Ez már nagy mondás. Ezt már fel lehet jegyezni. “A becsületem sohase volt
                  kiskorú!” Lássa, nagyságos asszony, ilyen ember ez az ön férje. Tékozló fiú! A
                  becsületét többre becsüli kétezer forintnál. Ne szeresse őt!</p>
               <p>Edit válaszul nevetett, és megcsókolta Richárdot.</p>
               <p>- Jól van, alezredes úr, hanem hát van egy bevett szokás. Mindennapos. Úgy hívják,
                  hogy Vergleichsverfahren. Az ember kiegyezik a hitelezőivel bizonyos százalékban.
                  Azok is engednek, örülnek, ha az elveszettnek hitt pénz egy részét megkapják. Ez
                  igen tisztességes alku.</p>
               <p>- De én nem állok bele. Forintot forintért, ahogy én kaptam, ahogy nekem adták. Én
                  azon szegény emberektől, kik az én becsületemben bíztak, kik hittek szavamban, egy
                  fillért sem vonhatok el, s a becsületemből percenteket nem engedek le. Inkább
                  magam szűkölködöm.</p>
               <p>- Javíthatatlan ember! Pedig már látja; családja van. Jobb gondolatokra kellene
                  jönnie. Jól van, no, nem szóltam semmit. Ha most kard volna az oldalán, hogy
                  csörömpölne vele! Hát most adja elő, miből fogjuk mindezt fedezni. Miből fogjuk
                  törleszteni?</p>
               <p>Azzal két rubrikát húzott az asztalon a krétával; a tele lajstrom fölé írta, hogy
                  “Soll”, az üres fölé, hogy “Haben”.</p>
               <p>- Tehát legelőször is anyámtól kapok havonkint száz forintot, annak felét a
                  törlesztésre fordítom.</p>
               <p>- Felét? És beleegyezik a nagyságos asszony?</p>
               <p>- Ó, igen! - sietett válaszolni Edit.</p>
               <p>Salamon felírta az összeget a “Haben” alá.</p>
               <p>- Azután ötven forint havi díjt kapok a gépgyári munkám után, ennek a felét
                  szintén a törlesztésre adom, másik fele marad nőmnek ruházatra.</p>
               <p>- Ah, minek az nekem? - szólt bele Edit. - Hiszen jó anyánk annyi ruhát küldött
                  ajándékba nekem, hogy soha el nem szaggatom. Írasd be az összeget egészen!</p>
               <p>És addig erőszakoskodott, míg azt a teljes összeget be nem írta Salamon a “Haben”
                  rovatba.</p>
               <p>Akkor aztán az öreg szatócs feltolta könyökéig a kabátja ujját, mintha valami
                  nagyot akarna kanyarítani, amihez hozzákészülés kell, és monda:</p>
               <p>- Ehhez járul mármost még Liedenwall Edit kisasszony menyasszonyi hozománya:
                  háromszázezer ezüstforint.</p>
               <p>És aláírta számokkal vastagon: 300 000 forint. Mind a ketten ránéztek, hogy minő
                  tréfa ez.</p>
               <p>Akkor a vén szatócs felállt, s megfogta mind a kettőnek a kezét.</p>
               <p>- Asszonyom! Uram! Én önöknek szerencsét kívánok egymáshoz. Önök megérdemelték
                  egymást. Amit mondtam, amit ideírtam, az komoly dolog. És mármost tudják meg tőlem
                  eddigi viszontagságaiknak egész titkát. Üljenek le ide mellém, kérem. Van még egy
                  szék. Ahogy szokták: ketten egy székre. Én azt szeretem látni.</p>
               <p>- Amit önök kiálltak - kezdé a szatócs -, az nem volt ingyen. Annak nagy volt a
                  díja. Egy kapitális! Mert ne higgyék azt, hogy valaki csak azért tesz rosszat,
                  mert az őtet mulattatja. Azért szokás rosszat tenni, mert az nagy percentet hajt.
                  Ezt tartják. Én nem tartom. Én azt mondom, hogy becsületesnek lenni a legjobb
                  üzlet. Itt a példa. De hát hadd kezdjem az elején. Önöknek egy nagybátyjuk volt.
                  Plankenhorst Alfréd, gazdag ember, agglegény. Sajátságos, büszke ember. Én
                  ismertem jól, mert bankárja voltam, pénzét kezeltem; minden családi ügyébe be
                  voltam avatva.</p>
               <p>Az öreg báró egy végrendeletet tett, melyben minden vagyonát: bécsi palotáját és
                  tőkepénzét unokahúgainak, Plankenhorstné asszonynak és leányának
                  hagyományozta.</p>
               <p>Az öregúr sokáig élt. Az öregemberek rendesen sokáig élnek, kivált ha gazdagok, s
                  a hosszú idő alatt az ifjú leány valami törvényes félreértésbe keveredett szerelem
                  dolgában, amit az ügyvédek úgy neveznek, hogy “az exekuciónál kezdte a
                  processzust”.</p>
               <p>No megtörtént. Nem ritka eset az.</p>
               <p>Hanem az öreg bárók az ilyesmiben nagyon skrupulózusok. Először, mert öregek,
                  másodszor, mert bárók.</p>
               <p>Plankenhorst Alfréd más végrendeletet készített. Fölkereste egy távolabbi
                  rokonának árván maradt kislányát, Liedenwall Edit kisasszonyt, s azt
                  Plankenhorsték nevelésére bízta.</p>
               <p>És aztán a másik végrendelete így hangzott:</p>
               <p>“Ha Plankenhorst Alfonsine becsülettel férjhez megy, és rangjához illő állással
                  elfeledteti tévedését, akkor a tőkepénznek kapja meg felét.</p>
               <p>Ha aztán Liedenwall Edit is férjhez megy tisztességes emberhez, kapja az összeg
                  másik felét.</p>
               <p>Ha Liedenwall Edit elébb férjhez megy, legyen az összeg egészen az övé.</p>
               <p>Ha Liedenwall Edit férj nélkül marad, ha kolostorba megy, vagy ha oly bukást követ
                  el, melyet a jó világ meg nem bocsát; az egész összeg a Brigitta-szüzek kolostoráé
                  legyen, s annak csak kamatjait élvezzék, amíg élnek, a Plankenhorst úrnők.”</p>
               <p>Nem lett volna szabad e végrendeletről senkinek tudni, egyedül nekem, ki annak
                  végrehajtásával voltam megbízva; de a titkár, ki azt leírta, elárulta azt a
                  Plankenhorst nőknek. Azok tudták.</p>
               <p>És mármost gondoljanak önök azon eseményeken végig, amik önök közt történtek, és
                  meg fogják találni mindennek a magyarázatát, legelső találkozásuktól legutolsó
                  kiűzetésükig.</p>
               <p>Mikor bezárták önöket egy magára hagyott lakásba egyedül. Mikor Baradlay Richárdot
                  el akarták ölni mint Liedenwall Edit vőlegényét. Mikor Liedenwall Editet a
                  kétségbeeséssel akarták odaűzni, hogy felvegye a zárdaszüzek fátyolát; mikor a
                  bőszült, lázongó csőcseléket ráuszították a Brigitták kolostorára, melyben
                  Liedenwall Edit volt. Midőn kifenték a hóhér pallosát Liedenwall Edit vőlegénye
                  számára. Miért volt? Pénzért volt! Az ördög nem dolgozik száz percenten alul!</p>
               <p>És mindezt láttam, tudtam, figyelemmel kísértem. Ó, nekünk, porban csúszó
                  embereknek nagyon jó políciánk van. Belátunk a házakba, a szívekbe. Még a zsebekbe
                  is!</p>
               <p>Ez az utolsó a legérzőbb orgánum. Minden ér, minden ideg beleszolgál.</p>
               <p>Önöket ez a felfedezés meg fogja nyugtatni az emberiség iránti hitükben.</p>
               <p>Az emberek nem rosszak ingyen, csak úgy a rosszaság szeretetéből.</p>
               <p>Hazugság az, hogy a sátán rossz lélek, csak éhes lélek.</p>
               <p>Ha hasznot nem várna belőle, nem tenne semmi rosszat, otthon heverne, és
                  pihentetné a testét.</p>
               <p>A legelső rossz tette is spekuláció volt.</p>
               <p>Mikor az almát megetette az első asszonnyal, így spekulált: “Ha örökké csak ez a
                  két ember lesz a világon, ezek után én igen szegényül fogok megélni. Legyen
                  belőlük ezermillió. Akkor aztán nekem is jut egy kis komfort.”</p>
               <p>Azért én az ördögöt nem úgy ítélem meg, mint más. Neki is joga van élni. “Leben
                  und leben lassen.” Hanem aztán érje be a maga apanázsával. Hiszen van tágas
                  kvártélya és fűtőszere! Ez elég szép!</p>
               <p>Plankenhorstéknak megmarad a belvárosi házuk. Az is szép birtok. Annak ugyan ők
                  tízesztendő alatt végére fognak járni. De hát, Uramisten! Olyan idő van-e most,
                  amikor még valaki tíz esztendő utáni dolgokra is gondol?</p>
               <p>Aki a mezők liliomait és aki a balett hölgyeit ruházza, majd gondoskodni fog
                  Alfonsine-ról is.</p>
               <p>Mi nem fogjuk irigyelni a szerencséjét.</p>
               <p>Hiszen minekünk magunknak is annyi van, hogy még ebben az óriási nagy teremben sem
                  férne el, ha magunkban nem tartanók.</p>
               <p>Nos hát, alezredes úr, alezredesné asszonyság! Tetszik-e önöknek így az ügyek
                  elintézése?</p>
               
            </div>
            <div type="chapter">
               <head>HÚSZ ÉV MÚLVA</head>
               <p>Történetünk be van fejezve, csak a számadás van hátra. A számadás: elveszett és
                  visszanyert lelkekről.</p>
               <p>Palvicz Ottó fiát mint saját gyermekét nevelte Baradlay Richárd.</p>
               <p>A kis Károlyka eszes fiú volt, tanulékony. Kissé önfejű és makacs, de azt a
                  nevelés szelídítheti, s helyes irány jellemzővé idomíthatja át.</p>
               <p>“Magam is ilyen önfejű fickó voltam kicsiny koromban” - szokta őt menteni
                  Richárd.</p>
               <p>Jöttek kis testvérek is idő jártával Károlyka mellé, és sohasem vehette észre
                  senki Richárd családjában, melyik az édesgyermek, melyik a fogadott.</p>
               <p>Sokat betegeskedett a fiú. Az első három év nyomorát sokáig bírta kiheverni. Edit
                  éjeket töltött betegágya mellett. A fiú nagyon szerette fogadott szülőit.</p>
               <p>Mikor tizenkét éves lett a fiú, egyszerre átcsapott kedélye a legrosszabba.</p>
               <p>Nem akart többé tanulni, bosszantotta nevelőjét; a kisgyermekekhöz kegyetlen volt;
                  kereste, hogy hol tehessen valami kárt a háznál, s szembeszállt fogadott
                  szülőivel.</p>
               <p>Richárd azt mondta, hogy ez csak a kamaszévek hozománya. Minden suhanc ilyen
                  infámis rossz, mikor a feje lágya kezd benőni. Ez olyan krízis a gyermekeknél,
                  mint a fogzás. No bizony, ha akkor majd mindjárt kidobnák a gyereket az ablakon,
                  mikor a foga nő, és egész nap rossz!</p>
               <p>Károlykát nem kellett az ablakon keresztül kidobni, megszökött ő magátul is.</p>
               <p>Szöktében holmi keze ügyébe esett ezüstneműket is magával vitt útiköltségül.</p>
               <p>Richárd utánament és felnyomozta.</p>
               <p>Ráakadt egy korhelybarlangban. Már akkor nem volt semmi az ezüstneműből, sem a
                  magával vitt ruhákból. Azok helyett minden rongyos, piszkos öltözet volt a nyakába
                  hányva. Azt mondta, hogy a másikat ellopták tőle.</p>
               <p>Richárd hazavitte a fiút ismét a házához. Kegyesen, szelíden beszélt hozzá. Egy
                  kézzel meg nem ütötte, egy rossz szóval meg nem riasztotta.</p>
               <p>Csupán azokat a rongyos ruhákat, amikben rátalált, zárta el egy szekrénybe, s ha a
                  fiú visszaesési rohamokat tanúsított, olyankor Richárd e rongyokat a szekrényből
                  eléje tartotta:</p>
               <p>- Ez az, amit az önfejűségeddel szereztél magadnak!</p>
               <p>Valami egy évig aztán töredelmesnek látszott. De meghunyászkodásán észrevehető
                  volt az alattomosság. Tettető volt és fondor.</p>
               <p>Egy napon, mikor Richárdnak hosszabb útra kellett menni, ismét eltűnt. Ezúttal nem
                  vitt el magával semmit. Hanem annak a szekrénynek a zárába, melyben ama rongyos
                  ruhái álltak, bele volt törve egy kulcs.</p>
               <p>Mintha azt a szekrényt akarta volna felnyitni, s aztán a nem hozzá való kulcs
                  tollát beletörte.</p>
               <p>De hát mit akart azokkal a rongyos ruháival? Miért akart azokhoz ily alattomosan
                  hozzájutni? Mi lehet azokban?</p>
               <p>Richárd csak akkor kezdett e rongyokra figyelmes lenni, s átkutatta azokat.</p>
               <p>A felöltöny bélésébe bevarrva talált egy levelet.</p>
               <p>Abban a levélben ez volt:</p>
               <p>
                  <hi>A te gyámapád megölte a te apádat, és kirabolta. Most azért tart
                     magánál, mert furdalja érte a lelkiismeret. Apád nagy úr volt: ezredes, Palvicz
                     Ottó. Anyád pedig előkelő úrhölgy Bécsben. Neked most úrnak kellene lenned, nem
                     pedig apád gyilkosának a kezét csókolnod.</hi>
               </p>
               <p>Richárd könnyen kitalálhatta, hogy ki írta ezt a levelet. Ki az az egyedüli lény a
                  világon, aki ily ördögi bosszúállásra kész legyen őellene és Palvicz Ottó gyermeke
                  ellen?</p>
               <p>Ez a levél változtatta meg Palvicz Károly kedélyét.</p>
               <p>Richárd még egyszer utánaindult, hogy fölkeresi és visszahozza. Talán fel is lehet
                  majd afelől világosítani, mi e rejtélyből a való.</p>
               <p>Nyomozta ismét az eltűntet, míg egyszer megtudta, hogy az az anyja házához
                  menekült.</p>
               <p>Hogyan talált oda?</p>
               <p>A közmondás azt tartja, hogy titkok, amiket három ember tud, nem titkok többé.</p>
               <p>Palvicz Károly tehát hazatalált az anyja házához.</p>
               <p>Ott szívesen látták megjelenését, de nem hosszú időre.</p>
               <p>Anyja iparkodott sorsáról gondoskodni, beadta a haditengerészethez.</p>
               <p>Egy év múlva aztán kapott tőle Richárd levelet, tele szánó-bánó töredelemmel.
                  Elmondta, minő rossz dolga van. Richárd házánál a legutolsó szolga úr hozzá
                  képest. Itt mindenki üti-veri. És koplal. Szidta az anyját, aki ide beszerezte. A
                  tizenötéves gyermek már ítélt az anyja fölött. Az egy világhölgy, kinek víg
                  termeiben nincs helye egy nagy kamasz fiúnak. Szívtelen hölgy. A nagyanyját is
                  elpusztította a háztul, rábizonyítva, hogy megtébolyodott. Azt most az
                  őrültekházában tartja. Hát a fiával hogy bánt volna jobban? Őt is azzal a
                  biztatással bolondította, hogy majd hadapródnak adja be havi fizetéssel a
                  tengerészethez, s közönséges matrózinasnak adta be. - Könyörög végre Richárdnak,
                  hogy szabadítsa őt meg e helyzetéből. Váltsa ki onnan. Örökre hű, engedelmes fia,
                  szolgája fog lenni!</p>
               <p>“A tengeren megtanul az ember imádkozni.”</p>
               <p>Richárd utánament, kiváltotta.</p>
               <p>De a házához nem vitte többé. Beadta a legjobb hitelű nevelőintézetbe. Fizetett
                  érte, amit kértek.</p>
               <p>Persze hogy a fiú végiglakta Pest valamennyi nevelőintézetét. Sehol sem tűrték meg
                  fél esztendőnél tovább.</p>
               <p>Végre Richárd nagyot gondolt: hazavitte magához. Azt tette fel, hogy ebből a
                  fiúból okvetlen derék embert fog faragni! Maga fogja őt nevelni. Azontúl saját
                  szobájában tartotta, mindenüvé magával vitte; oktatta, tanította; közölte vele
                  saját eszméit. Igyekezett őt szabadelvű, magasröptű gondolatok által
                  fölemelkedésre bírni.</p>
               <p>A kísérletnek az lett a vége, hogy a fiú beárulta gyámapját mint veszélyes
                  felforgatópárti főnököt. Akkor azokra éppen rossz idők jártak.</p>
               <p>Richárdot befogták többekkel együtt, hurcolták, vallatták másfél esztendeig; akkor
                  aztán kibocsátották azzal az utasítással, hogy máskor megválogassa az embereket,
                  akik előtt politikáról beszél, mikor a levegő tele van provizóriummal.</p>
               <p>Richárd még akkor sem tudta elítélni gyámfiát, csak az “anyja vérét” átkozta
                  benne. És törte a fejét rajta, hogy mit gondoljon ki jövendőjére nézve.</p>
               <p>E gondtul megszabadult, mert a fiú azalatt beállt önkéntesnek. Úgy híttak egy
                  hirtelenében toborzott ezredet. Bevettek oda minden gyereket.</p>
               <p>Onnan írt még azután csak keserves bűnbánó levelet Richárdhoz. Ott nem tetszett
                  neki még az élet!</p>
               <p>Már akkor nem ment érte Richárd, csak a váltságdíjat küldte meg, amennyit kér az
                  állam azért, hogy elengedi valakinek hazája védelmezését. A fiúra pedig rábízta,
                  hogy válasszon magának valami tisztességes életpályát. Akármi legyen az, számíthat
                  az ő segélyére.</p>
               <p>A fiú aztán választott is. A legtisztességesebbet. Beállt fináncnak.</p>
               <p>Ott azután egészen jól érezte magát.</p>
               <p>Richárd utánajárt, hogy sorsát ott is előremozdítsa. Fölhasználta befolyását az
                  alkotmányos korszak férfiainál, hogy gyámfiának előléptetését eszközölje. Azt el
                  is érte. Palvicz Károly a hivatalnoki osztályba emelkedett, s ott úgy látszott,
                  hogy meg is ragadt.</p>
               <p>Voltak ugyan apró, financiális természetű kellemetlenségei, hanem azokat a
                  gyámatya rendesen elintézte, mielőtt kritikussá fajulhatott volna a baj.</p>
               <p>Így teltek el a napok, míg nagykorúságát elérte.</p>
               <p>Egy délelőtt, mikor a hosszú teremben, amit bürónak neveznek, több kollégájával
                  együtt szaporítja a számokat, jön be a büró séfje, s mondja neki, hogy:</p>
               <p>- Hallod-e, te! Idekinn van egy asszony, aki téged keres.</p>
               <p>- Fiatal?</p>
               <p>- Nem tudom; a te brancsod a spiritusz. Vedd az alkoholométert, és méresd meg!</p>
               <p>- Elegáns?</p>
               <p>- Tertia qualität.</p>
               <p>Palvicz kiment az őt kereső nőhöz, ki az előszobában várt reá.</p>
               <p>Kopott eleganciába öltözött, viselt fiatalságú nő volt az.</p>
               <p>Mikor kilépett Palvicz Károly, a hölgy egyszerre nyakába borult, és elkezdett
                  sírni.</p>
               <p>- Nonono, asszonyom. Csak csendesen. Hátha nem én vagyok az, akit keres.</p>
               <p>- Palvicz Károly!</p>
               <p>- Igen.</p>
               <p>- Az én fiam!</p>
               <p>- Teringettét, madám, mikor először volt szerencsém, akkor nem volt ilyen kopott.
                  De hát miben lehetek szolgálatjára?</p>
               <p>- Ó! Én nagyon szerencsétlen vagyok.</p>
               <p>- Azt mindjárt gondoltam. De hát hova tette ön a szerencséjét?</p>
               <p>- Koldussá lettem.</p>
               <p>- Az szép mesterség. Csak értsen az ember hozzá. Még jövedelmi adó alá sem esik.
                  De hát hova tette ön a palotáját?</p>
               <p>- Ó! A gonosz emberek, a hitelezők, elfoglalták tőlem.</p>
               <p>- Átkozott hitelezők! Nem kellett volna velük ismeretséget kötni. De hát én
                  grófokat és bárókat is láttam a házadnál, persze csak egy pillanatra, amíg a
                  tengerre nem küldtél. Azokat is a hitelezők vették el?</p>
               <p>- Ó! Mikor az ember szerencsétlenségre jut, akkor senki sem akarja megismerni.</p>
               <p>- Látod, milyen bölcs lesz az ember, vége felé.</p>
               <p>- És most nincs hová hajtanom a fejemet, egyedül a te kebledre.</p>
               <p>- No, azzal volna még rajtam csak segítve. Semmi sem hiányoznék a boldogságomból,
                  mint az, hogy most a nyakamra jöjj.</p>
               <p>- Fiam! Édes fiam!</p>
               <p>- Bezzeg, amíg jó dolgod volt, amíg gazdag voltál, nem mondtad, hogy “Fiam! Édes
                  fiam!” Én magam is alig élhetek. Én nem tudok neked adni egy piculát sem. Az
                  ellen, hogy koldulj, in thesi, semmi kifogásom; hanem hogy éntőlem koldulj, az
                  ellen idején reklamálok.</p>
               <p>- Ne szólj hozzám ily kegyetlenül, anyád vagyok.</p>
               <p>- Én pedig annyi jót sem tehetek veled, amennyit te tettél az anyáddal, hogy
                  vénségére az őrültekházába beszerezted; nekem nincs annyi befolyásom.</p>
               <p>- Károly! Fiam! Én cseléded leszek. Mosok rád, főzök, takarítok, csak engedd, hogy
                  meghúzhassam magamat veled egy födél alatt.</p>
               <p>- No hiszen, csak ez a szerencse kellene nekem. Hogy megtudják itt ezek a kurucok,
                  hogy te vagy az anyám. Anélkül is nagyon szeretnek. Tudod, milyen elátkozott neved
                  van ebben az országban! Minden gyerek tudja, hogy miket tettél. Utoljára odaát is
                  meggyűlöltek, mert mikor már nem kaptál tárgyat az árulkodásra, koholt
                  összeesküvéseket jelentettél fel, míg végre kikergettek mindenünnen, s most, mikor
                  szerencsésen egyesítetted magadban a nevetségest a gyűlöletessel, idejössz az én
                  hátamra, hogy vigyelek tovább. Nem viszlek én! Ha valaki megtudja, hogy kivel
                  ölelkezem itt, végem van. Ha neked egy hatost adok, nem kapom meg a drágasági
                  pótlékot, mint könnyelmű pazarló. Azt mondom, keress magadnak valami gazdagabb
                  fiút.</p>
               <p>Egy öreg irodaszolga ott az előszobában nem állhatta meg szó nélkül ezt a
                  szívtelen beszédet.</p>
               <p>- Ej, ej, uram; már csak mégis az anyjával nem kellene önnek így beszélni.</p>
               <p>Palvicz Károly rátekintett. Félénk volt. Akárki szembeszállt vele, nem merte
                  letorkolni, ha férfi volt.</p>
               <p>- No, jól van, no! Itt most nem beszélhetek veled mindenféle ember előtt; hanem
                  majd gyere el hozzám délután két órakor a szállásomra, ott aztán majd kedélyesen
                  diskurálhatunk. Nesze, itt a lakásom címe.</p>
               <p>Azzal odaadta a némbernek látogatójegyét, s visszatért a büróba.</p>
               <p>- Nos, ki volt az? - kérdezék a kíváncsi kollégák.</p>
               <p>- Hát képzeljétek: megszaporodtam egy anyával!</p>
               <p>- S mit csinálsz vele?</p>
               <p>- Kiadom dajkaságba.</p>
               <p>Nemsokára ismét bejött az iroda főnöke.</p>
               <p>- Te Palvicz! Ma nagy szerencséd van. Gyámapád keresett.</p>
               <p>- Hát miért nem jött be?</p>
               <p>- Nem akart a dolgodban háborítani.</p>
               <p>- Mit hozott?</p>
               <p>- Pénzt.</p>
               <p>- Sokat?</p>
               <p>- Nagyon sokat.</p>
               <p>- Kitelik tőle, amilyen bolond. Mennyi az a sok?</p>
               <p>- Valami ötezer forint. Nesze, itt van.</p>
               <p>Palvicz Károly bámulva vette át a levelet, melyben a pénz volt s ez a néhány
                  sor.</p>
               <p>
                  <hi>Palvicz Károly! Ön nagykorú lett, s ezzel én megszűntem önnek
                     gyámatyja lenni. Önnek atyja halála óráján nekem átadta vele volt pénzét. Hogy
                     mennyi volt az, meglátja ön az átvevő hadparancsnok elismervényéből. Önnek
                     atyja azt kívánta, hogy ez összeget mikor ön nagykorúvá lesz, kézbesítsem
                     önnek. Azon idő óta takarékpénztárban feküdt az, s a kamatok mindig
                     hozzácsatoltattak. Most az egészet kézbesítem önnek. Fordítsa hasznos
                     célra!</hi>
               </p>
               <p>
                  <hi>Baradlay Richárd</hi>
               </p>
               <p>- Hahó! - kiálta fel Palvicz Károly. - Quinterno! Egy brazíliai nagybátya, aki
                  meghalt! Bajtársak, ma mind Frohnernál ebédelünk. Lesz pezsgő, osztriga. Oda
                  jöjjetek három órakor, mindenkit megvendégelek ma.</p>
               <p>- Még talán az édesanyját is! - súgá neki a vén irodaszolga.</p>
               <p>- No természetesen!</p>
               <p>Azzal becsapta a sokszámú könyveit. Szedte a kalapját, s futott a büróból. Nem is
                  igyekeztek visszatartani.</p>
               <p>Hanem biz az nem vendégelte meg sem az anyját, sem a kollégáit, sem pezsgővel, sem
                  osztrigával; hanem futott egyenesen haza, bőröndjét összecsomagolta, s onnan a
                  budai vasútra; ott kapott egy vegyes vonatot, mely éppen indulóban volt Trieszt
                  felé, arra felült, és hátra sem nézett többet.</p>
               <p>A kopott ruhás úrhölgy pedig pontban két órakor megjelent a fia szállásán. Azt
                  azonban zárva találta. A bérlő, kitől fia egy szobát bírt, egy hátrahagyott
                  névjegyet adott át neki, melyre ez volt írva:</p>
               <p>
                  <hi>Madame!</hi>
               </p>
               <p>
                  <hi>Én megyek Amerikába! Oda, remélem, nem tetszik utánam
                     jönni!</hi>
               </p>
               <p>
                  <hi>Adieu!</hi>
               </p>
               <p>Még csak borítékba sem volt zárva.</p>
               <p>A szerencsétlen asszony aztán ott leroskadt a küszöbön. Testi és lelki nyomor
                  összetörték.</p>
               <p>Végső menedékét a szerencsétlen nő azon ápoldában találta, melyet a “magyar
                  gazdaasszonyok” alapítottak. Nehány lelkes nő, ki, mert maga is sokat szenvedett,
                  ezért így áll bosszút a sorson, hogy a mások szenvedéseit siet enyhíteni.</p>
               <p>Palvicz Károly anyja ez ápoldába jutott. Eszméletlenül hozták ide, s lázban jött
                  magához.</p>
               <p>Mikor eszmélni kezdett, éppen akkor járta végig az ápolda lakosztályait a hölgyek
                  napi bizottmánya az orvos kíséretében.</p>
               <p>Az orvos jelenté a két bizottmányi tagnak, hogy egy új beteget hoztak be, ki
                  súlyosan szenved; de baja nem olyan, mely rögtön lefolyna, évekig el fog tartani.
                  És nincs már számára az alapítványból több üres hely. Nem tudják, mit csináljanak
                  vele. Kénytelenek lesznek más kórháznak átadni.</p>
               <p>Az egyik úrhölgy magas, fennkölt alak volt; halavány, szép matrónaarc, mely
                  ifjúdadnak volna még mondható, ha minden ezüst nem volna már rajta; haj és
                  szemöldök és szempillák. Pedig a szemek még most is oly ragyogók, tele fénnyel,
                  tele lélekkel.</p>
               <p>A szépség ideálja az - hatvan évvel.</p>
               <p>A beteg nő arcán két tűzfolt gyullad ki ez alak láttára. Megismerte a közeledő
                  nőt. Baradlay Kazimirné az.</p>
               <p>- Hogy hívják e beteget? - kérdé Baradlayné az orvostul.</p>
               <p>Az orvos súgva leheli oda neki a nevet.</p>
               <p>Baradlayné bámulva tekint a kór-hölgy arcára, aztán kétkedve ingatja fejét.
                  Franciául mond az orvosnak:</p>
               <p>- Az nem lehet! Én ismerem azt a hölgyet nagyon közelrül. Az egy ideál szépség
                  volt.</p>
               <p>A beteg pedig ért franciául, s e szóknál elsápad az arca.</p>
               <p>Tehát annyira el kellett vesztenie szépségét, hogy még csak el sem hiszik neki,
                  hogy ki volt.</p>
               <p>Ez legjobban fáj mindazon kínok között, amik gyötrik.</p>
               <p>A magas, fehér hajú hölgy odalép hozzá, megfogja a kezét, s angyali szelídséggel
                  kérdezi tőle:</p>
               <p>- Régóta szenved ön?</p>
               <p>A kérdezett nem felel, csak lehunyja szemeit, hogy elzárja lelkét, nehogy ez a
                  másik lélek behatolhasson oda.</p>
               <p>- Legyen nyugton, és ne aggódjék sorsa miatt!</p>
               <p>Azzal az orvoshoz fordul.</p>
               <p>- Orvos úr! Én a mai nagy nap emlékére egy új ágyat alapítok ez intézetben, s
                  kívánom, hogy e szegény szenvedőt minden ápolással ellássák az én költségemre.</p>
               <p>Az orvos kíváncsi tudni, miért nevezte az úrnő e napot nagy napnak.</p>
               <p>Baradlayné felel rá szelíd, nyugodt, enyhült hangon:</p>
               <p>- Mai nap vettem fel Jenő fiam hamvait a kerepesi temetőből, s vitettem át a
                  családi sírboltba.</p>
               <p>- Jenő? - szólt bámulva az orvos. - Tehát nem Ödön volt az aki mártírhalált
                  halt?</p>
               <p>- Végzetes névcsere történt. Jenő sietett Ödön helyett megjelenni, s bátyja
                  családjáért ő áldozta fel magát, legkedvesebb fiam!</p>
               <p>És szemei nem könnyeztek már e szónál. Most már boldogsággá szentesült ez
                  érzés.</p>
               <p>- Csak egy maroknyi hamv volt már belőle; csak egypár ismertető platina inggomb,
                  mely bizonyítja, hogy az a hamv az övé volt, és a hamv között három ólomgolyó.</p>
               <p>Az úrnő megmutatta az egyiket. Fekete láncon hordta azt keblében.</p>
               <p>És dicsőülten derengett arca hozzá. Nem sírt.</p>
               <p>Hanem az a másik asszony ott a kórágyon a pokol minden vízióit elszenvedte e
                  nehány szó alatt.</p>
               <p>Tehát még a halált sem remélheti többé mint nyugodalmat; még a túlvilágot sem mint
                  menedéket; még az Isten végtelen irgalmára sem számíthat; mert ha Isten megbocsát
                  is neki, ő maga nem bocsáthatja meg magának soha azt, amit tett!</p>
               <p>Az ősz úrnő tovahalad a termeken; ő pedig ott marad egyedül, lelkének soha el nem
                  alvó kísérteteivel.</p>
               
            </div>
            <div type="chapter">
               <head>VÉGSZÓ</head>
               <p>Nagy idő múlt a nagy harc óta! - Húsz év. - Egy század ötöde: egy ifjúkor.</p>
               <p>Új sarjadék képezi az emberiség tavaszkorát, mely minden találkozásnál tudatja
                  velünk, amit oly nehezen akarunk elhinni, hogy már megvénültünk.</p>
               <p>A budai Várkertben buja zöldben nő a fű - s a zöld füvön, az arany verőfényen
                  fehér báránykával játszik mosolygó arcú kisgyermek - s kék és fehér mezővirágokból
                  koszorút fon a fehér bárányka nyakába...</p>
               <p>...Jó az Isten! - Zöld füvet ád a harcáztatta földnek, fehér bárányt a zöld fűnek,
                  ártatlan, szelíd angyalkát játszótársul a báránynak - feledés írját a mély sebnek
                  - jobb idők reményét a szegény magyar nemzetnek.</p>             
            </div>
         </div>
      </body>
  </text>
</TEI>