<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HU05964" xml:lang="hu">
   <teiHeader>
      <fileDesc>
         <titleStmt>
            <title>Piroska : ELTeC edition
            </title>
            <author ref="viaf:35255524">Cholnoky, László  (1879-1929)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Takács Emma</name>
            </respStmt>
         </titleStmt>
         <extent>
            <measure unit="words">56778</measure>
            <measure unit="pages">203</measure>
         </extent>
         <publicationStmt><publisher ref="https://distant-reading.net">COST Action "Distant Reading for European Literary History" (CA16204)</publisher><distributor ref="https://zenodo.org/communities/eltec/">Zenodo.org</distributor><date when="2020-03-05"/><availability><licence target="https://creativecommons.org/licenses/by/4.0/"/></availability><ref type="doi" target="https://doi.org/10.5281/zenodo.3462435"/><!--Published as part of ELTeC--></publicationStmt>
         <sourceDesc><bibl type="digitalSource">
               <title>Piroska</title>
               <date>2008-05-19</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/05900/05964"/>
               <respStmt>
                  <resp>Original Electronic Edition</resp>
                  <name>Szever Pál</name>
                  <name>Somodiné Kalmár Csilla</name>
                  <name>Kiss András</name>
                  <name>Ollé Krisztián</name>
               </respStmt>
               
               
            </bibl><bibl type="firstEdition">
               <title>Piroska</title>
               <author>Cholnoky László</author>
               <date>1919</date>
            </bibl><bibl type="digitalSource">
                     <title>Piroska</title>
                     <date>2008-05-19</date>
                  </bibl><bibl type="printSource">
                     <title>Piroska</title>
                     <author>Cholnoky László</author>
                     <pubPlace>Budapest</pubPlace>
                     <publisher> Noran</publisher>
                     <date>2000</date>
                     <idno type="isbn-10">963 9048 81 X</idno>
                     <ref target="http://nektar.oszk.hu/hu/manifestation/428331"/>
                  </bibl></sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <reprintCount xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc><change when="2020-03-05">Checked by checkup script</change>
         <change when="2019-04-23"/>
         <change when="2018-11-22"/>
         <change when="2018-11-19"/>
      </revisionDesc>
   </teiHeader>
  <text>
      <body>
         <div type="chapter">
            <head>1. Nedves, hűvös éjszakán</head>
            <p>Úriember áll meg a kirakat vagy más néznivaló előtt, és már a következő percben fél
               tucat mosdatlan utcagyerek fúródik melléje, tolong mögötte, és fütyül a fülébe.
               Mindjárt azután megjelenik három-négy ruhaszagú öregasszony, és ők is beerőlködnek a
               kirakatüveg meg az úr közé.</p>
            <p>A mi úriemberünk, amint tudomást vett kellemetlen alkalmi kollégáiról, halkan sokkal
               súlyosabb szókat suttogott haragjában, mint azt, elegáns külseje után ítélve, bárki
               is gondolhatta volna. Születésétől fogva ideges, ingerlékeny ember volt, és különösen
               bosszantotta az, hogy az ember legapróbb örömét is feltétlenül tönkreteszi valami
               egészen váratlan és indokolatlan, rosszakaratú kis apróság. Odább lépett, megállt, és
               ernyedten nézegette a fényes kis pocsolyákat, amik az esővízből verődtek össze az
               aszfalt mélyedéseiben. Az ő ernyőjéről is hulltak alá cseppek, és amíg a vidáman
               szertefutó, gyűrűs kis hullámokat vizsgálgatta, váratlanul ez a gondolat rakódott
               össze a tudatában:</p>
            <p>- Ha még tíz percig nem jön, elmegyek!... Valószínűleg kár a tíz percért is, de ha ez
               alatt az idő alatt teljesen tisztába jövök vele, hogy jobb-e, ha eljön, vagy ha
               elmarad, akkor megérte!... Ha pedig tényleg eljön... akkor... akkor... hát akkor itt
               lesz!</p>
            <p>De ebben a mondatban, úgy, ahogy a fiatalember lelkében megszületett, nyoma sem volt
               sem az unott közönynek, sem a mindegyből fakadó kesernyés egykedvűségnek, de viszont
               az önámításnak, a vigasztalgatásnak sem. A helyzetnek e nyugtalan, habozó lélekből
               fakadó latolgatása volt csupán az egész, még el nem torzulva a különös procedúrától,
               amelyen a gondolat átmegy, ha kimondatik vagy leíratik. A mondatnak az ő akaratától
               szinte független ily precíz és határozott összeilleszkedése magát a fiatalembert is
               meglepte kissé, mert meg volt szokva, hogy válságosabb helyzetekben a gondolatai
               szétszaladjanak, gondtalanul ugrándozzanak, mintha fogságukból kiszabadulva virágos
               mezőre találtak volna. Az is úgy szokott lenni nála, hogy két komolyabb, fontosabb
               gondolat között szinte akaratlanul is kedves, régi áriákat fütyürészett, amik
               észrevétlenül betöltötték az elröppent gondolat helyén a lelkében maradt ürességet. A
               mi emberünk kényelmes és érzékeny volt, tehát hasonló oly sok nobilis lelkű
               embertársához, akiket azonban az élettől való félelem visszatart attól, hogy teljesen
               átadják magukat önmaguknak. De ő nem félt az élettől, mint egyébtől sem, mert nemigen
               szerette azt vizsgálgatni, és így nem ismerte a szögleteit, az éleit.</p>
            <p>Néhány tétova, unott lépést tett, és megint egy kirakat, egy kisebb úridivat-áruház
               kirakata elé került. Most hirtelen súlyát veszítette az előbbi elhatározás, mert a
               fiatalember olyan helyre jutott, ahol a sötét hátterű kirakatüveg egészen tisztán,
               tükörszerűen verte vissza az alakját. Kedvtelten nézegette önmagát, és akkor már
               vágyódott az asszony után, hogy legyen, aki e kellemes látnivalót megossza vele.
               Szép, karcsú, vállas legény volt, de azért nem túl a szalonatléták kontúrjain,
               akiknek, ha valami nippet véletlenül eltörnek, a háziasszony azt szokta mondani
               hízelgő patvarkodással: a maguk keze olyan, mint a vas! - de akiknél az iparoslegény
               tízszerte többet elbír. Pompásan szabott télikabátja is jelentékenyet lendített az
               ügyön, és a sok feketeségből kedvesen nézett elő halvány arca és sötétkék szeme. - Az
               úrfit még otthon, a kisvárosban Flórusznak nevezte el valamelyik szerelmes
               varrólányka, aki ezt a nevet valami regényben olvasta, és persze csak a sejtésével
               közelítette meg a valóságot, hogy az ő szerelmese különös sorsra született ember,
               akire illeni fog a csodálatos név.</p>
            <p>A poros gallérok és színehagyott, még talán a nyárról ottmaradt divatcikkek csendes
               világában, az egyik sarokban fakópiros nyakkendőt pillantott meg, aminőt az iparosok
               viselnek vasárnap. Tűnődve húzta fel a szemöldökét, de akkor valaki gyengéden
               megfogta a karját, és a fülébe súgta:</p>
            <p>- Szegény kis Flórusz elázik!... Elkéstem, tudom, de lássa...</p>
            <p>Ez Malvin volt, a fess fiatalasszony, akinek ma randevúja volt Flórusszal. Ma talán
               még csak harmadszor, de már annyira összeszoktak, mintha több éve ismerték volna
               egymást. Az asszony szép kis szájából, piros ajkai, hófehér fogsorai közül az az üde,
               kedves csillag áradt, amelyik oly észrevétlenül lopózik bele a férfiemberek szívébe.
               - Az asszony beszélt volna még sokkal többet is, ez természetes, de Flórusznak
               állandóan könnyen öltözött lelke fázott az előre tudott mondandók hallásától. Kár,
               hogy nem maradt ránk az első randevú története, abból talán kiderülne az is, hogy az
               első asszony leírta és lekottázta azt, amit az első találkán mondott énekes
               rebegéssel, és aztán a librettót is meg a partitúrát is áthagyományozta minden
               utódjára. Így kell lenni, mert minden asszony szóról szóra ugyanazokat mondja
               találkáján az elkésés rendkívüli okáról, a félelemről és főként az áldozat
               nagyságáról, amit lovagja érdekében hozott. És a hanghordozás édeskés muzsikája is
               ugyanaz, és bizony unalmas dolga lehet annak a sátánnak, amelyik a taktust veri
               hozzá.</p>
            <p>Ettől félt Flórusz éppen, mint minden olyan beszédtől, amely udvarias ellenmotyogást
               arrogál a maga számára, mert anélkül ízetlen lenne. Ettől félt, meg általában
               mindentől, aminek nincsenek határozott körvonalai, nincs megmondott célja és így
               tovább. Malvin tehát beszélt volna tovább is, de Flórusz kínos zavarában
               közbevágott:</p>
            <p>- Igen... igen!... Tudom én az nagyon jól, maga kedves!... De nézze csak ezt a
               lehetetlenül piros nyakkendőt!... Milyen világ lehet annak az emberek lelkében, aki
               ilyesmit felköt, és azután gyönyörködik benne!?</p>
            <p>Kérdezte, de a pillanat egy ezredrészéig sem foglalkozott komolyan annak a másik,
               piros nyakkendős embernek a lelkivilágával. Soha a gondolatainak egyetlen foszlánya
               sem szállt túl a maga belső világának kerítésén, hogy belehelyezkedhessen,
               belenézhessen másokéba. Nemcsak most, amikor kényszerűségből kimondta, amit mondott,
               de máskor sem. Ez már gyermekkorában is többször baj okozott neki, de éppen ezért
               megszokta és nem kereste a bajok forrását, sőt legtöbbször magukat a bajokat sem
               ismerte fel, vagy ha mégis felismerte őket, azokat habozás nélkül olyan okokra
               vezette vissza, amelyek neki kellemesek voltak: irigységnek, később féltékenységnek
               tartotta az egészet. Vagyonos szülei elkényeztették; az ilyen: <hi>hogy
                  lehet!?... nem értem!?... az isten tudja!...</hi> kezdetű fitymáló mondatok már a
               vérében voltak, mondogatta őket fölényesen, felelősségmentesen, és anélkül hogy egy
               pillanatra is feltűnt volna neki, hogy az a <hi>hogy lehet!?</hi>
               valahogyan mégiscsak kell, hogy lehessen, mert azok a <hi>hogy
                  lehet</hi>-e emberek mégiscsak élnek, olykor vidámak is, és az életüknek van
               tartalma. És hogy az ilyen fölényeskedése mögött semmi gondolatérték sem húzódott
               meg, annak már valahogy a hanghordozásából is ki kellett érződnie, mert még soha
               senki sem vette őket komolyan, soha senki sem reflektált reájuk. A legtöbb, amit
               elért velük, bizonyos savanykás íz volt, ami a hallgatója szájában visszamaradt.</p>
            <p>Malvint bántotta, hogy Flórusz nem hallgatta végig nagy gonddal készült mondókáját,
               egy pillanatra be is állt közöttük a kínos csend, amibe a szerelem oly igen könnyen
               belefullad, de akkor a fiatalember mosolyogva nézett rá - úgy nagyon kedves és csinos
               volt -, megfogta, és a saját karja alá vonta a karját, végül megcsókolta kesztyűs
               kezét, és tréfásan azt mondta:</p>
            <p>- Me...hett!</p>
            <p>Azzal gyengéden vezetni kezdte az asszonyt a lakása felé. Malvin a forma kedvéért
               húzódott kissé, fontos dolgokat suttogott, végül azt mondta:</p>
            <p>- Azt hiszem, Flórusz, maga megbolondult!</p>
            <p>- Magam is azt hiszem! - mondta a fiatalember fölényesen, és mondása nyomán az a
               kellemes meggyőződése támadt, hogy ezzel nagy szerelmi gyakorlatról és az azzal
               együtt járó érdekes cinizmusról tett tanúságot; hogy érdekesen, vonzóan gonosz volt.
               De őnála az ilyesmi nem valami előre kidolgozott életprogram apróbb megnyilatkozása,
               valami előrekészült rosszhiszeműség kis töredéke vagy általában valami szerves
               egésznek részleges megmutatkozása volt. Érkezése egészen pillanatszerű, teljesen
               ötleties volt, és a rendeltetése sem volt más, mint kedves, régebben olvasott
               regényekre emlékeztető hangulatok teremtése és az, hogy anyagot szolgáltasson
               kellemes gondolatokhoz, ábrándozáshoz arra az időre, amikor majd egyedül marad,
               főként elalvás előtt, mert szerette álomlátásait előre kidolgozni, előkészíteni.
               Fantáziája remekbe készült gépecske volt, amelyet tetszése szerint igazgathatott, de
               a munkáját eddig csak ilyen apró haszontalanságok feldolgozására fecsérelte. Lelkében
               nagy szenzibilitás, értékes sejtelmek szunnyadoztak, de ő mindig igen csendesen
               viselte magát, nehogy azok felébredjenek, mert valahogy mégiscsak le kellett volna
               velük számolnia, ami pedig munkával járt volta, ami hideg valóságot, álomölő napfényt
               bocsátott volna be álmodékony lelkének homályos csarnokaiba. Konok halogató volt, de
               a halogatásra alapított élet csődbe jut, aminthogy őreá nézve is végzetes lett,
               amikor lelkének elhanyagolt, szunnyadó lakói felébredtek, enni kértek, és mivel nem
               kaptak, felfalták a tulajdon gazdájukat. Pedig az akár már nem is az volt, aki most
               itt él előttünk, sem nem az, akinek ő akkoriban önmagát gondolta, tudta. De nem ő
               változott meg a világ számára, ő a szemlélők előtt mindvégig megmaradt az oktalan,
               csapongó jókedv és a rákövetkező csüggedt bú szolgai hordozójának - a világ változott
               meg az ő számára. Az ilyen ember megy az utcán, lát, hall valamit, és az a valami
               esetleg nyomban kizökkenti minden régi meggyőződéséből, feldönti oly nehezen
               felépített nyugalmát, új, bizarr célok felé hajszolja - új lelket varázsol a régiből.
               Ezek a változások minden emberrel közösek, hiszen ezeknek összessége maga az élet, de
               ezeknél a Flóruszoknál a változások oly bizarrak, mint a kaleidoszkóp színes
               üvegcserepeinek játéka, és nyugalommá csak akkor tömörülnek, amikor a színes
               üvegdarabok sírkereszt alakjára formálódnak.</p>
            <p>Malvin, az asszony, csak harmadszor volt nála ezúttal, mégis a találkozás
               pillanatától fogva egészen addig, amíg az ajtó be nem záródott mögöttük, egyetlen
               szót sem kellett már váltaniok. Flórusz a sógoránál, Marinczer osztálytanácsosnál
               lakott ugyan, de a szobája teljesen külön állt a folyosó másik végén. Amikor tehát a
               ház közelébe értek, elváltak, Flórusz előresietett, kinyitotta az előszoba ajtaját,
               azután az ablakhoz állt, és onnét intett az utána jövő asszonynak, hogy minden
               rendben van. Az akkor szégyenlős-negédesen végigtipegett a folyosón, és belépett.</p>
            <p>Flórusz felcsavarta a villamoslámpát, az asszony odaállt a tükör elé, a kalapját
               igazgatta, várva, amíg a másik a háta mögé sompolyog, titokban kihúzza a kalaptűjét,
               megcsókolja illatos, szőke haját, amiközben a tükörben összevillan a szemük, amint ez
               a foncsor feltalálása óta obligát mozzanata minden randevúnak. Az asszony szeme
               szépen, tisztán, okosan ragyogott, de Flórusz nemigen figyelt rá, átölelte Malvint,
               aki azonban kibontakozott a karjai közül, de a szerelmesek gyengéd mozdulatainál egy
               árnyalattal erőszakosabb kézmozdulattal. Flórusz azonnal visszalépett, de az asszony
               akkor már magától is észrevette a dolgot, erőltetetten, zavartan mosolygott, de mit
               tehetett volna akkor már egyebet?... A találkára járó asszonyok okosan tennék, ha a
               randevú programjából kihagynák ezt a figurát, amelyre a velük született ravaszkodás
               és az ősmakacsság ösztökéli őket. Az ilyesmi az úriembert elkedvetleníti. És azután
               látniok kell, hogy a férfi már csak a lelkében lobogó lovagias tűz lángjánál hevíti
               fel erőszakkal a maga vérét, vagy éppen fel sem hevíti.</p>
            <p>Malvin mozdulata nyomán kínos helyzet állt elő, amelyet mindketten egyformán éreztek;
               az asszony megbánta már, amit tett, a fiatalembernek pedig az egyetlen mozdulata
               nyomán látnia kellett, hogy a lelkével egyetlen pillanatig sem szerette az asszonyt,
               hogy ahhoz csak a fiatalos fellángolása meg a kaland érdekessége fűzte. Hogy
               könnyítsenek a dolgon, beszélni kezdtek tréfásan, utóbb szerelmesen, de a dolog nem
               javult, és ugyanegy pillanat alatt mindketten megérezték, hogy a kis tündérvilág
               összeomlott. És akkor már mindketten óhajtották, hogy bárcsak közbejönne valami.</p>
            <p>Az engedelmes valami közbejött.</p>
            <p>Csengettek.</p>
            <p>Az asszony összerezzent, elhalványult, de Flórusz boldog biztonsággal intett a
               kezével, hogy nincs mitől félnie. Kiment, valakivel beszélt odakint, és amikor
               visszajött, azt mondta:</p>
            <p>- A cselédlány volt, a sógorom kérte, hogy menjek át!</p>
            <p>- Megyek! - rebegte az asszony ijedten. Összekapkodta a holmiját, és a függöny résén
               kilesve, nem jön-e megint valaki, kisurrant.</p>
            <p>- Írjon azonnal, hogy mikor láthatom újra! - suttogta utána a fiatalember. Az asszony
               igent intett, azzal eltűnt a lépcső fordulójánál. Flórusz utánanézett, amíg láthatta,
               akkor visszafordult, elégedetten mosolygott, megdörzsölte kezét, mindezt örömében,
               hogy a dolog ily simán, minden zökkenő nélkül sikerült. A kényelmes, érzékeny
               fiatalember sokkal jobban fél a köznap minden zökkenőjétől, mint amennyire azok
               valóban félelmesek, félt az izgalmaktól, gyötrelmes hazudozásoktól, kínosan
               összetákolt levelektől, amelyek egy-egy baklövés nyomában járnak.</p>
            <p>Most mindez elmarad, a dolog ügyesen volt keresztülvive, és simán folyt le.</p>
            <p>Legalább ő így tudta. Pedig a dolog lényegesen másként történt.</p>
            <p>Malvin, amint lefelé sietett, az első emeleti lépcsőn sötét alakot pillantott meg,
               amint szemközt jött vele. A fordulónál aztán megismerte. Marinczer volt, a Flórusz
               sógora. A dolog iránt semmi kétség sem lehetett: a jövevény cifra, csodálatos
               füttyfutamokat lövellt ki a szájából, oly agyafúrtan intézve a dolgot, hogy a
               tekervényes fúgákból mindig és következetesen a Márta című opera <hi>utolsó rózsa-áriája</hi> jött ki. Flórusz már többször tett tréfásan említést
               sógorának erről a szenvedélyéről, de egyébként sem lehetett tévedés, mert Malvin
               látásból nagyon jól ismerte az osztálytanácsost, jóllehet az nem ismerte őt.</p>
            <p>Amikor Marinczer hatalmas alakja eltűnt, Malvin egy pillanatra nekitámaszkodott a
               lépcső karfájának, mert annyira dobogott a szíve, hogy egyetlen lépést sem bírt volna
               tenni. Szörnyű pillanat volt ez a számára: a szerelmes, megtévedt asszonynak a
               pokolból fellopózott pillanata, amelyben látnia kell, hogy túladtak rajta, hogy a
               szerelmese lerázta magáról, mint a bogáncsot, éspedig minden előző belső vihar,
               minden lelki gyötrelem nélkül és anélkül hogy bár valami remekbe készült, finom cselt
               eszelt volna ki. Megtette úgy, hogy a legelső buta kis mesét, ami a keze ügyébe
               került, fülön fogta, és odaállította eléje, ő pedig, kegyetlenül keserű dolog ez is,
               ő pedig, az önmagát szellemesnek tudó asszony, akit a hódolói Madame Staëlnak
               nevezgettek, ő úgy elhitte a primitív kis regét, ahogy a parasztmenyecske elhiszi a
               cigányszibillának, hogy a lidérc majd pénteken éjjel szerelemre lobbantja iránta az
               urasági kocsis szívét. Flórusz azt hazudta, hogy a sógora hívatta, és az
               osztálytanácsos csak most megy haza. Nehéz pillanat volt ez; Malvin tűzvörös, pompás
               kis szájában keserű nyál gyűlt egybe, a megcsalt csaló most mélységesen utálta a
               férfit, valamennyit, csak egyet szeretett most, azt sem szerelemmel, hanem aggódó,
               remegő, megbánó szeretettel, a nyomorúságos, tökéletlen, megcsalt férjet, akihez most
               visszavágyódott, mint a gyermek az édesapjához, akit éretlen hősködésben
               megbántott.</p>
            <p>Amíg a lépcsőn lejutott, nehéz, sötét, átoktól terhes szókat suttogott a láthatatlan
               Flórusznak, de már azután odalent az utcán egészen tisztán érezte, hogy minden
               hiábavaló, mert mégiscsak vissza kell majd térnie hozzá, nem a szerelemért többé,
               hanem pusztán azért, hogy közelről, hogy szemtől szembe gyűlölhesse, és hogy
               érezhesse fájó szívének sajgását, amikor majd hallgatnia kell, amikor majd a régi,
               nyájas arcot kell mutatnia, mert szörnyű vereségét bevallania, az maga volna a
               halál.</p>
            <p>Amikor a bűnök kedves, régi utcájából kifordult a legközelebbi keresztutcába, a szíve
               hevesen hánykolódni kezdett, mert a túlsó gyalogjárón megpillantotta férjét, amint
               szokott pipogya lépéseivel, vékony kis lábait úgy húzva, mintha zsineggel volnának
               hozzákötve a testéhez, hazafelé tartott, be a Körút felé.</p>
            <p>Malvin tudta jól, hogy a férjének ebben az időben, a városnak e részében semmi
               keresnivalója nincsen. Érezte, hogy a mai napon fekete árnyék borul föléje, ami többé
               soha el nem mozdul pompás, szőke, bűnös feje fölül. Szíve megtelt félénkséggel,
               könnyes, megbánó szeretettel, ijedező menekülési vággyal. Egyetlen pillanatig sem
               habozott tovább, elhatározta, hogy utánasiet a férjének, belékarol, és azután legyen
               minden úgy, ahogy lenni akar.</p>
            <p>Malvin férje, Koltay Sándor, államvasúti főellenőr, törekvő, a feljebbvalóit szinte
               könnyes szemmel tisztelő, saját érintetlen, mert érinthetetlen becsületességét
               gyakran és hősiesen hangoztató, fontos és aggályos emberke volt; belvilágának minden
               zugát, minden rejtett sikátorát, amit az önzés tévedésből üresen hagyott, az önmagát
               fontossá tevésnek vágya, a mások gyors előhaladása felett érzett aggodalom, az
               ötödéves korpótléknak időmúlás, de viszont pénzgyarapodás dilemmája és a felesége
               iránt érzett korlátlan, ijedező szerelme töltötte be. A főellenőr azok közül a
               lélektelen keresőgépecskék közül való volt, akikhez a lányok nem hozzámennek, hanem
               akire hideg okossággal rácsüggeszkednek mint feleség, és azután megcsalják őket.</p>
            <p>A főellenőr ezen a napon délután is ott bent maradt a hivatalában.</p>
            <p>Bizonyos grafikonokat kellett készítenie a forgalomról, amelyekre nézve a főnöke már
               eleve kijelentette, hogy azokat kizárólag csak ő tudja elkészíteni. Ez a kijelentés,
               amikor a fülébe jutott, néhány pillanatig teljes hatalommal uralkodott a lelkén, de
               azután utánasietett a konkurense, és szíven döfte. A konkurens az az értesülés volt,
               hogy ezekért a grafikonokért külön díjazás jár, amiből még a mai napon kiutaltatik
               bizonyos előleg. Mindezek nyomán Koltay tudatában sok édes gondolkodási anyag
               raktározódott össze, amit ő a következő három pontban foglalt össze, hogy már készen
               legyen a programja otthonra, amikor a feleségének beszámol az eseményekről:</p>
            <p>1. Szervusz, asszonyka!... Brrr! De haragos az arcod!... Ugye, azt hiszed, hogy
               lumpoltam, azért nem jöttem haza ebédre!? Nohát, igenis! Lumpoltam!... Punktum!... No
               jó, jó, jó, csak ne pityeregj, kis gerlicém, majd elmondom sorra a dolgokat!...
               Képzeld, ma délelőtt a méltóságos úr direkte - no, te persze nem érted a hivatalos
               nyelvet, nem is értheted, de ne aggódj, nem veszem rossz néven tőled, én sem tudok
               fánkot sütni, elvégre kinek-kinek a maga dolga -, tehát közvetlenül, vagyis az
               ügyosztály- és a szakosztályfőnök mellőzésével magához... izé... kéret, és azt
               mondja: főellenőr úr, ezeket és ezeket a grafikonokat kizárólag csak ön tudja
               elkészíteni! Elvárom őket holnapután délre! Tudom, hogy két délelőttön nem lehet az
               ilyesmit felfújni, azért azt tanácsolom, hogy maradjon itt bent délután is! A dolog
               végtelenül fontos, a miniszter úr őnagyméltósága okvetlenül elvárja, én pedig már
               exponáltam magamat ebben az ügyben. Ne vesztegesse hát az időt azzal se, hogy
               hazamegy ebédelni; tudom, hogy messze lakik. Menjen el a legközelebbi vendéglőbe.
               Nehogy pedig bárminő fennakadása legyen, már ki is utaltam önnek száz korona
               előleget. Itt a kész utalvány!... A többi miatt se aggódjék!... No, most már nem
               haragszol a te rossz Sándorodra, cicus?...</p>
            <p>2. Kérlek, kedves Malvin, tudom, hogy ma, mint csütörtökön rendesen, az én kedvenc
               ételemet főzted, borsót! Képzelem, mennyire fájt a szívecskéd, hogy nem jöttem
               haza!... Hanem hát ne mondd, hogy rossz ember vagyok!... Elfogadod tőlem ezt a
               csekélységet cserébe a borsóért?... (Itt átnyújtja azt a doboz paradicsomos
               pisztrángot, amit majd hazamenet vásárol a feleségének, és amit az nagyon szeret...
               Dicső pillanat lesz az!...) No, most már nem haragszol a te rossz Sándorodra,
               cicus?</p>
            <p>3. (Ekkor már eszik is majd a vacsorát.) Hát ízlik a pisztráng, tubi, tubi?!... Egyél
               ám csak bátran, ne félj te semmitől, amíg engem látsz!... Hm!... Nevetnem kell,
               igazán haragudni sem tudok érte, mondom: nevetnem kell, ha visszagondolok rá, hogy az
               eljegyzésünk előtt miket suttogtak a kedves rokonaid - nono, ne szepegj, nem bántom
               őket! -, hogy én pipogya emberke vagyok!... Igazán mulatságos!... Ők a kicsiny
               emberkék, de hiszen elvégre a szúnyog is kicsiny, mégis meg tudja csípni akár magát a
               császárt is!... Nem igaz?... Hanem, mucuskám, holnap sem jöhetek haza ebédre!... Első
               a munka!... De azért nem haragszol a te rossz Sándorodra, ugye, cicus?</p>
            <p>Amikor a három pont már meg volt fogalmazva, a főellenőr nekifeküdt a grafikonoknak.
               Délután hat óráig dolgozott, tovább már nem bírta a szeme. Akkor boldogan
               összecsomagolt, megindult hazafelé, de előbb a legközelebbi csemegeüzletben
               megvásárolta a pisztrángot, és a csomaggal a hóna alatt sietett tovább.</p>
            <p>Az eső ugyan már akkor is hulldogált, de azért meleg tavaszi alkonyat volt, és ő nem
               tudta, kigombolja-e a kabátját, mert kívülről is langymeleg övezte körül fázékony
               testét, de belülről még erősebben hevítette a szíve, és ilyen körülmények között
               óvatosnak kell lennie.</p>
            <p>Végül mégis úgy határozott, hogy a pisztrángosdobozt beteszi a belső zsebébe, a
               kabátját pedig begombolja. Felnyitotta az ernyőjét, és megnyugodva folytatta az
               útját.</p>
            <p>Amikor a Veress-féle vendéglő elé ért, dévaj gondolat tette rabjává. Az ajtók már
               tárva-nyitva álltak, belülről hívogatóan mosolyogtak elő a hófehér abroszok és igazán
               kellemes volt látni az ott bent ülő urakat és hölgyeket.</p>
            <p>- Legénykoromban magam is sokszor gonoszkodtam így sörszó mellett!... Ugyan, hogy
               ízlenék most egy korsóval?</p>
            <p>Belépett. Kissé formátlanul mozgott, de az egyik pincér hamar leszerelte, és elébe
               állította a sört.</p>
            <p>Ezt is bevallom majd a Mucusnak! - gondolta, kezeit boldogan dörzsölgetve. - Milyen
               édes lesz, ha majd jól összeszid érte!</p>
            <p>Melegen tekingetett ide-oda, majd hirtelen felkapta a korsót és félig kiitta. Néhány
               perc múlva a sör második fele is eltűnt, és a főellenőr a sikerült csínytevés
               bizsergető örömével látta, hogy már a második korsó is ott áll előtte. Akkor
               rágyújtott egy szivarra, és hátradűlve székén, merengeni kezdett.</p>
            <p>A múltja kísértette leginkább; a párás, langyos alkonyaton keresztül a fiatalsága
               közeledett feléje, és betoppanva a nyitott ajtón, odasietett hozzá, és megsimogatta
               bozontos, őszülő szakállal borított arcát. Egyszerű, szánalmasan egyszerű kis emlékek
               jártak fel-alá a szeme előtt; valami illatosabb tavaszi este, egy kínos elszánás után
               adott kézcsók, gyerekes becsípés... ilyesmi, de mindez most, hogy visszatért, naggyá
               és fontossá lett, és melegséggel töltötte el a félénk emberke lelkét.</p>
            <p>A főellenőr néhány pillanatig nagyon boldog volt. De a lelke hamar elernyedt az új
               világban; a visszatért emlékeket szomorúan elküldözgette, mert a felesége arcát nem
               tudta közéjük illeszteni, pedig Malvin nélkül vége volt mindennek.</p>
            <p>Ekkor történt, hogy a terembe egy fiatal, nyalka, túl elegáns ifjú lépett be, könnyed
               nonchalance-szal körülnézett, és mintha véletlenül pillantotta volna meg a
               főellenőrt, hirtelen felderülő arccal, pompás léptekkel odament hozzá, utolérhetetlen
               ívben leemelte a cilinderét, engedelmet kért a leülhetésre, és be sem várva a
               választ, lebocsátotta keskeny válláról a raglánt, és leült.</p>
            <p>Ez az ifjú Szirtes Elemér volt, díjnok az igazgatóságnak ugyanabban az
               ügyosztályában, amelyikben Koltay mint főellenőr működött. Egyébként pedig egy a
               jenidge-rágó ifjak ama fajtájából, amelyik a pályatársai körében nagyszerű
               történeteket mesél el egyik-másik főnökének legyőzéséről, fontos kijelentéseket tesz,
               a mondanivalóit így kezdi: uraim!... a valóságban azonban minden felfelé szóló
               mondatában olvadékony és kellemes, kivéve a közismerten befolyástalan feljebbvalókat,
               akikkel szemben szemtelen és impertinens.</p>
            <p>Az elegáns Szirtes Elemér, mint majdnem minden pályatársa, őszinte ellenszenvet
               érzett a főellenőr iránt, és mint egyike azoknak a kellemes emberkéknek, akik
               szeretnek belefúródni másoknak a dolgaiba, tudomással bírt a főellenőr feleségének a
               Golyó utcában tett látogatásairól. Most, ahogy az utcán lebegett, a nyitott ablakon
               keresztül véletlenül megpillantotta Koltayt, és pár pillanatnyi habozás után, amely
               alatt néhány szakavatott tapintással átvizsgálta pénzügyeinek állapotát, elhatározta,
               hogy odamegy hozzá, és mivel a hivatalban nincsen meg rá a kedvező alkalom, ott döfi
               szívébe a kést.</p>
            <p>Koltay az ifjú megjelenésének pillanatában csüggedt szomorúságot, keserű unalmat
               érzett, de már későn volt bármit is kieszelnie. A díjnok beszélni kezdett, eleinte
               rendkívül mulatságos hivatali történetkékkel bosszantva a főellenőrt, azután bizalmas
               közléseket tett egy-egy magas rangú tisztviselő magánéletét illetőleg, ezúttal csak
               egyszerűen a vezetéknevükön nevezve őket. Később rátért a grafikonügyre, hódolatát
               fejezve ki a főellenőr előtt, és diszkréten megemlítve, hogy minő irigységet keltett
               a hír a kollégák körében, bár ezt a kijelentését utóbb nyíltan sajnálgatni kezdte,
               mert az ilyesminek, amint mondta, csak abban az esetben volna értelme, ha ő szóról
               szóra reprodukálhatna bizonyos nyilatkozatokat, amitől azonban az ő úri lelke,
               szintén amint mondta, mindenkor visszadöbbenik.</p>
            <p>Amikor idáig jutott, elérkezettnek látta az időt, hogy szorítson egyet a hurkon, amit
               a boldog emberke vézna teste köré font, és lassan-lassan rátért annak családi
               ügyeire, kedves mosollyal említvén meg, hogy már két ízben volt szerencséje a
               nagyságos asszonyt látni, amint alkonyattájban befordult a Golyó utca hatodik
               számának kapuján, bizonyára valamelyik kedves barátnőjét felkeresendő.</p>
            <p>Itt nem lehet határozottan tudni, hogy mik történtek tovább. A főellenőrt szürke
               gomolyag vette körül, amitől lehetetlenség őt tisztán látni. A díjnok nemsokára
               eltávozott, Koltay azonban még maradt néhány percig, akkor megitta a második korsóval
               is, azután kilépett az emberforgatagba.</p>
            <p>- Most elmegyek a Golyó utcába!...</p>
            <p>Nem tudta, miért megy, mit keres ott, hiszen érezte, hogy nem volna ereje a dolgot
               vizsgálgatni, de azért csak megindult, a kabátját szorosabbra vonva a mellén, mert
               lázas hidegséget érzett.</p>
            <p>Végül odaért, és anélkül hogy feltekintene, céltalanul fel-alá bolyongott. Egyszer
               azután akaratlanul is meg kellett látnia, amint a felesége a hatos számú házból
               kilépett. Fájdalmasan nagyot dobbant a szíve a tehetetlen dühtől, ami az árulkodó
               fickó iránt eltöltötte, akinek az ócska véletlen így a kezére játszott, és könnyes
               vágyódással gondolt vissza azokra a pillanatokra, amelyekben még nem tudott semmit.
               Hirtelen lekapta a szemét az asszonyról, mintha nem látta volna, és sürgős léptekkel
               megindult a Körút felé.</p>
            <p>Hogy az igazság sértetlen maradjon: Koltay lelkében e nehéz pillanatban nyoma sem
               volt semmi olyan érzésnek, amely, ha megnyilatkozik, ellenszenves lehetett volna
               bárki előtt is. Még csak gyáva sem volt, jóllehet a szörnyű bajnak ez ártatlanná
               tétele, ez a megvert elosonás bizony annak látszik. De az ilyen mérges seb a hangos
               szótól, a kérkedő mutogatástól csak megijed, és még beljebb húzódik a lélek redői
               közé. Azután pedig akire az összeomló paradicsom reá zuhan rettentő terhével, az
               meghal, annak a lelke elröppen, az olyan ember helyett azután már csak valami hasonló
               idegen jár az utcán, aki már nem úgy érez többé, mint az elődje.</p>
            <p>Ekkor történt, hogy Malvin hátulról belékarolt a férjébe. De mivel az nem szólt
               semmit, és fel sem tekintett, a bűnös asszony már tudta, hogy el van árulva. Beszélni
               kezdett halkan, szaporán, kétségbeesett elszántságában nem is tudva, hogy a hangja
               minden pillanatban elakadhat, és mit sem gondolva azzal, hogy semminő palástoló mesét
               sem gondolt ki, ha a férje mégis kérdéseket intézne hozzá.</p>
            <p>- Ó, be pompás idő van most, hogy az eső elállt, Sándor!... Ugye, te is sétáltál?...
               Jól tetted!... Mennyire aggódtam miattad az ebédnél!... De rossz is az, úgy nálad
               nélkül enni!...</p>
            <p>A főellenőr mindezt csak álmában hallotta. De ment. Mert hallotta ismét a bűvös
               hangot, és hallotta e bűvös hangon: te!...</p>
            <p>Hazaértek.</p>
            <p>Az asszony egyre-másra ki-kiment a konyhába, és erős, kemény hangon beszélt a
               cseléddel, nehogy a szívéből feltörekvő könnyek elszoríthassák a torkát.</p>
            <p>Végre azonban be kellett mennie.</p>
            <p>Amikor belépett, férje az asztal körül sétált, és gyámoltalanul, ugyanazon célból,
               amiért a felesége, az előbb hangosan beszélt, valami ősrégi nótazagyvalékot
               dudorászott.</p>
            <p>Nem néztek egymásra, lehajtott fővel ettek, és zavartan kevergették az ételt. Az
               asszony végül felállt, majd a pamlaghoz ment, és belétemetkezett az újságba. Sok,
               nagyon sok idő telt el így, majdnem két perc, amikor végül azt vette észre, hogy a
               férje ott térdel előtte, és csókolgatja a kezét, amire reá hullanak a könnyei.</p>
            <p>Malvin hajnalban felébredt.</p>
            <p>Az utcán vad szél nyargalt fel-alá, az ablak üvegét apró, sűrű eső kopogtatta.</p>
            <p>Odament az ablakhoz, és kitekintett.</p>
            <p>Majd a tükör elé állt, és minden megdöbbenés nélkül, mosolyogva látta, hogy az arca
               fakó, gyűrött, öreg lett.</p>
            <p>A férje még aludt. Nehezen, hörögve lélegzett, és időnkint kínosan nyöszörgött, mint
               a beteg gyermek.</p>
            <p>Halkan odament hozzá, gyengéden megsimogatta az alvó csapzott, verejtékes, kusza, ősz
               haját. Szeme a távolba révedt, ahol a fiatalember most nyugodtan aludt és boldogan
               álmodott a tavaszról.</p>
            <p>- Átkozott legyen minden lépésed!... Még találkozunk!</p>
            <p> Flórusz akkor, amikor az ajtó bezáródott Malvin mögött, pár percig fütyörészve járt
               fel-alá, élvezve fondorlatának sikerét, azután átment a sógora lakásába.</p>
            <p>Éppen csak a kalapját akaszthatta fel, és az előszoba tükrében cserélhetett önmagával
               egy megelégedett pillantást, amikor a csengő már újra megszólalt, és belépett
               Marinczer.</p>
            <p>A fiatalembernek kisség megrebbent a szíve, érezte, hogy egy pillanatra átizzik az
               arca, mert akkor már tudta, hogy találkozniok kellett. De nyomban azután kivetette
               tudatából az eset szégyenletes részét, és csak arra gondolt, hogy mindez mily érdekes
               és fontos, mert a gonoszságnak a szerelembe való belevegyülése - hízelgett magának
               ilyen szerelmi bölcsességek kifundálásával - azt vagy a poklok tornácáig mélyíti,
               vagy - megöli. És elvégre - gondolta - így is jó, amúgy is. Hanem ezt a gondolatát
               nyomban meg is tagadta, érezve, hogy az valahonnét kívülről lopózott a lelkébe, ami
               eddig csak pompás, illatos virágot termelt ki magából, ilyen mérges gyomot még soha.
               Teljesen tisztában volt azzal, hogy ízetlen és formátlan, amit művelt, és mint már
               annyiszor, ezúttal is megfogadta, hogy így, puszta pajzánságból sem hazudik többé -
               hanem aztán mindjárt egyébre szökkent át a figyelme, mert tudta jól, hogy fogadalmak,
               ígéretek vagy axiómák, közmondások, életigazságok szem előtt való tartásával csak
               igen erős lelkületű emberek mennek valamire, az olyanra nézve azonban, mint ő - mert
               nagyjából ismerte önmagát -, az ilyesmi csak a folytonos megbánások kútfeje.</p>
            <p>- Még ma éjjel megírom a bocsánatkérő levelet!</p>
            <p>Ez volt az egész, akkor azután bement a nővére szobájába.</p>
            <p>Marinczerék pedáns emberek voltak, napjaik meglehetősen egyformán folytak le, könnyű
               volt tudni, hogy a napnak ebben vagy amabban az órájában ki mit csinál. Flórusz
               tudta, hogy a nővére szobájában most egyedül fogja találni a sógora húgát, a tizenhét
               éves Irént, akit rendkívül szeretett. Voltak, főként még tavaly, pillanatok,
               amelyekben azt hitte, hogy valami rejtett szerelem lappang közöttük, és egyszer,
               amikor erőszakosan megcsókolta a lányka ajkát, nagyon hevesen vert mindkettőjük
               szíve, de később mindez oly bizarrnak és nyeglének tűnt fel mindkettőjük előtt, hogy
               vége szakadt a gyermekes játéknak, és attól fogva beérték a meghitt barátság kedves
               melegével.</p>
            <p>De Flórusz itt sem tudott egészen becsületes lenni. Ne felejtsük azonban, hogy ez a
               fogalom ővele kapcsolatban egészen mást jelentett, mint általában. Mindannak, amit a
               polgári becsület fogalma fed, valósággal rajongója volt, mégpedig nem a gyűlöletes
               catói értelemben, ami a kedves megértések és nyájas méltánylások félrelökdösésével
               szinte a fanatikus őrjöngők táncát járja a merev szabályok körül. Ellenkezőleg: ő a
               becsületet szép, szabályos formákban kristályosodott szeretetnek képzelte, és ha
               önmagát ezekből a formákból kis is vette szuverén önkénnyel, ez is a tulajdon
               rovására ment, mert ebből következtek olyasmik, hogy semmi megbánást sem érzett, ha
               önmagát oktalanul megkárosította, vagy ami a leggyakoribb volt, ha önmagát megcsalta,
               jóllehet teljes tudatában volt a csalásnak. <hi>Ebben</hi> az
               értelemben nem tudott becsületes lenni a leánnyal szemben való magaviseletében sem.
               Amit pedig tényleg vétett a köznapi becsület fogalma ellen - vagy lehet másként
               felfogni azt a hazugságot, amivel annyi gyötrelmet szerzett szerelmes asszonyának? -,
               arról legfeljebb a pillanat egy ezredrészére volt tudomása, és ez is nyomban
               felolvadt, semmivé lett a legtökéletesebb megbánásban.</p>
            <p>Ha a fiatal leánnyal beszélt, az ahhoz intézett kérdésekkel csalta önmagát.</p>
            <p>Már a dolog külsőségei is magukon viselték az alakoskodást; ilyenkor Flórusz egyre
               közelebb húzta székét a leányéhoz, halk, fontos hangon beszélt, szemmel láthatólag
               kutatva oly szók után, amelyek minél kevesebbet áruljanak el valami mérhetetlenül
               fontos titkot illetőleg, ami természetesen ismét és ismét valami szerelmi viszonyra
               vonatkozott. Kérdéseket intézett Irénhez aziránt, hogy mivel lehet egy szerelmes
               nőnek igazán nagy örömet okozni - ez a kérdés azt engedte sejtetni, hogy a
               fiatalember a kedvesét valami értékes ajándékkal akarja meglepni; megkérdezte tőle,
               hogy mit szólna hozzá, ha az udvarlója ezt vagy amazt a túl bizalmas kérdést intézte
               volna hozzá? - ebből az lett nyilvánvalóvá, hogy ő tegnap ugyanezt a kérdést intézte
               a kedveséhez, és most kíváncsi az abból eredt hangulatra és így tovább. Jöttek aztán
               súlyosabb kérdések is, amelyeknél egészen közel hajolt a leányka füléhez, úgyhogy
               annak aranyszőke haja megcsiklandozta az ajkát, és amelyeknek hallatán a leány arca
               rózsapirosra vált, de ezek is mind csak édes titkok megsejtetői voltak. Úgy látszik,
               ugye, mintha mindez a leányka megtévesztésére irányult volna? A leány, okos, sokat
               tudó, élénk eszű leány, oly tisztán átlátott a kis játékon, mint a kristályüvegen,
               hanem szerette, ha a szíve kidobbant a rendes taktusából. Mindez még nem változtatna
               a dolgon, az csak ott fordul meg, hogy Flórusz az ilyen játékok alatt egyetlen
               pillanatig sem törődött azzal, hogy a leány mit hisz vagy mit nem. Ő csak érdekes
               akart lenni önmaga előtt. Ha ez sikerült volna neki, az ő szempontjából valahogy
               rendben lenne a dolog. De megcsalta önmagát, mert ahogy a szép, fiatal leánnyal való
               bizalmaskodás kis mámora elszállt fölüle, azonnal eszébe jutott:</p>
            <p>- Mily nyegle és gyerekes mindez!</p>
            <p>A beszélgetésnek rendszerint az vetett véget, ha Marinczer belépett a szobába. Attól
               fogva az a nehezen zökkenő trialógus kezdődött meg, amelyet két, egymásnak terhére
               levő, de ezt egymást előtt rejtegető, meg egy indifferens harmadik ember szokott
               folytatni egymással ócska haszontalanságokról, be nem fejezett
               mondatszilánkokban.</p>
            <p>- Ahogy így kezd kinyílni a tavasz, az utcákat úgy ellepik az emberek, hogy...</p>
            <p>- Igen!... És ez oly kellemetlen!... Az ember szinte...</p>
            <p>Marinczer kissé <hi>nehéz</hi> ember volt, ahogy ezt a budapesti
               nyelvjárás szókönyvében találnád. Jókora adag önzését semmiképpen sem sikerült
               ellepleznie ezerszer elismételt kedélyeskedéseivel, amit valószínűleg ő maga is
               tudott, de azt a hibáját felfelé mérhetetlen előzékenységével leplezte, a lefelé
               valóknak véleményét pedig lerázta magáról. Szerény származásának tradíciói - egy
               falusi kántortanítónak volt a fia - egész miniszteriális pályafutása alatt sem
               homályosodtak el; még mint osztálytanácsos sem igen ment el a feleségével meg a
               húgával a rangjabeliek társaságába, amit a két nő nem is bánt, mert szögletes, kínos
               modorú ember volt, ehelyett tavasszal és nyáron valami budai asztaltársaságba járt
               tarokkozni, amelynek ő volt az elnöke; télen pedig jobb fajta ferencvárosi
               vendéglőkben találkozott ismerőseivel, amely helyeken a hivatali rangkülönbségtől
               férfias nyíltsággal eltekintett, ha kínálásokról volt szó. Otthon csak olyankor
               számított teljes súlyával, ha a máshol óvatosságból le nem csapolhatott
               ingerültségnek szabad utat engedett. Ilyenkor valóban faragatlan volt, és főként, ha
               látnia kellett, hogy semmiképpen sincsen igaza, nyomban hatalmi kérdést csinált a
               dologból. - Az én pénzemért... itt, az én lakásomban... aki az én kenyeremet eszi...
               és így tovább, ebben az értelemben. - A feleségére nézve, aki egy vidéki földbirtokos
               leánya volt, és mint asszony sem volt hajlandó családjának nobilis, igazán úri
               gondolkodásmódjával szakítani - az ilyesmi eleinte szinte elviselhetetlen volt. Hanem
               éppen mivel lelkiviláguk mérhetetlen távolsága miatt kísérletet sem tett, hogy a
               férje álláspontjait megértse, utóbb csak hideg, kissé gúnyos mosolygással hallgatta
               az ilyen durvaságokat. Ez a mosolygás pedig még inkább felingerelte az
               osztálytanácsost, mert abból meg kellett értenie felesége gondolatait. - De talán az
               ilyen jeleneteknél is formátlanabbak, kínosabbak voltak a tanácsos úr kedélyes estéi.
               Ha jó estéje volt, vagy ha pár pohárka kilendítette rendes tekintélyt óvó
               hangulatából, már hazafelé menet kigondolta, hogy mely régi kalandjainak
               elmesélésével vagy az ismerőseitől hallott mely anekdotákkal fogja az otthoniakat
               felderíteni. Ilyenkor a háziak már a vacsora alatt tudták, hogy kedélyes este készül,
               mert az osztálytanácsos már a felszolgáló leánynak is mondott néhány leereszkedően
               tréfás szót, és az ételt nem taszigálta ide-oda azokkal a mozdulatokkal, amelyek úgy
               fel tudják forralni az asszonyi vért. Amikor végül hátradőlt karosszékében, és
               ujjaival tréfásan dobolgatni kezdett kis pocakján, annak jeléül, hogy jóllakott,
               iparkodott a társalgást olyan irányba terelni, hogy az összegyűjtött humor egyes
               elemei a kellő helyen és pillanatban legyenek elhelyezhetők. Amikor egy-egy ifjúkori
               csintalanságát, egyszerű, köznapi, gyatra kis csintalanságait tálalta fel, a beszéd
               lódulatában még formátlan kis toldásokat is illesztett hozzájuk, amikor észrevette,
               hogy mily szánalmasan kevesek azok, ha kilépve az ő izzó emlékei közül, magányosan
               dideregnek a hűvös csendben, amely fogadta őket. De az ilyen toldásokat oly
               ügyetlenül csinálta, hogy belepirult, és aztán zavartan, erőltetetten nevetgélt.
               Ilyenkor Bertának, a tanácsosnénak emlékezetében felbukkantak az otthoni nyári esték
               elegáns vendégei vagy itteni társaságának ötletes kozőrjei, és nem állhatta meg, hogy
               össze-össze ne pillantson az öccsével. Amikor Irén odakerült hozzájuk, eleinte a
               legnagyobb óvatossággal kellett titkolniok az ilyesmit, de csakhamar kiderült, hogy a
               fess, életvidám és a magasabb társaság után teljes lélekkel vágyódó leány teljesen,
               minden feltétel nélkül hozzájuk csatlakozott.</p>
            <p>Irén már kislány korában elkerült ugyan hazulról, de legelső benyomásai sohasem
               mosódtak el emlékezetében. Álmában gyakran látta önmagát mint mezítlábas apróságot a
               porban játszadozva, látta a kimosott tarka ágyneműt a szélben kalimpálva, és hallotta
               a szomszéd öregasszonyok rekedt suttogását, amint a mészáros csalásait hánytorgatták.
               Amikor a bátyja, aki majdnem húsz évvel volt idősebb nála, segédtitkár lett,
               felhozatta a kis húgát Pestre, és itt intézetbe adta. Ott azután új világ tárult fel
               a leány előtt. Eleinte nehezen tudta magát mihez tartani a kényes, rátartós
               úrilánykák között, de később? - miért lett volna leány, ha nem találta volna bele
               magát játszi könnyedséggel mindabba, ami szebb, több, fényesebb a réginél? Az úri
               allűröket szenvedélyesen szívta magába, és éppen oly mohón tette magáévá azokat a
               fülledt, bágyatag titkokat is, amelyek az intézeti lányok sivár álmaiból születve,
               egyiktől a másokhoz röppennek vágypiros szárnyacskáikon. Amire az intézetből kijött,
               tudott mindent, és ahogy szabadságában a regényolvasásra vetette magát, már csak
               arról lehetett szó, hogy teoretikus tanulmányait teljesekké tegye. - Bertát, a
               sógornőjét nagyon szerette, mert az vezette be őt az elegáns társaságba, az végezte
               modorán az utolsó simításokat. Alkonyatonkint, amikor egyedül maradtak otthon,
               összebújtak a szalonban, és meghányták-vetették előző napi benyomásaikat, a toalett
               kérdéseit és mindazt, ami közelebbről érdekelte őket. Irén eleinte a kis engedelmest,
               a kis tanítványt affektálta, sógornőjét mamának nevezgette, de később persze egyre
               közelebb jutottak egymáshoz, főként azoknak az apró, meglehetősen ártatlan közös
               titkoknak a révén, amelyek azonban, szerencsétlen időben kipattanva, mindkettőjükre
               nézve vég nélkül kellemetlenek lettek volna.</p>
            <p>Flórusz a sógora kedélyes estéin talán még inkább szenvedett, valósággal fizikailag
               szenvedett, mint olyankor, ha szó nélkül kellett hallgatnia a nővérének mondott
               kellemetlenségeket. Az utóbbi esetben is fojtogatta a tehetetlen düh, bár azt is le
               tudta rázni magáról annak a tudatnak a segítségével, hogy a nővére utóbb már csak
               annyiba veszi az egészet, mintha kénytelen lett volna belelépni a sárba, azután meg
               ilyenkor csak a kényszerű hallgatás gyötörte. De amikor a sógora kedveskedett, és
               egy-egy kis humorlövelléssel után szinte provokálón nézett rá, mosolyognia kellett,
               holott nyugtalan, ideges mivolta szinte reszketett a szabadulás után való vágytól.
               Utóbb úgy segített a dolgon, hogy amikor a sógori kedély közeledtét megsejtette, jó
               eleve bejelentette fanyar arccal, hogy már megint el kell mennie a kávéházba valami
               fontos megbeszélnivalóra, holott nem volna forróbb vágya, mint otthon maradhatni. - A
               maga szempontjából tökéletesen igaza volt. Nehéz az embereket nélkülözni, de talán
               még nehezebb mindenkit elviselni. Különösen azokat az örök idegeneket, akik közül
               legalább egyet mindenki számára kijelölt a végzete.</p>
            <p>És mindezek ellenére is tévedés volna az osztálytanácsost különösen kellemetlen vagy
               éppen gyűlöletes embernek képzelni. Lelkiismeretes, pontos, a családjáért sokat
               megtevő ember volt, és ezekből az erényeiből az sem von le sokat, hogy alkalomadtán
               szívesen fontoskodott és nagyképűsködött velük. Az emberek azonban hajlamosak a
               karakternek ezeket a nem érdekes, mert nem rendkívüli erényeit észre nem venni
               mindaddig, amíg a helyzet rosszabbra nem változik. Azután meg a Flórusznak a
               judíciuma, a benyomásai egyelőre nem irányadók az élet igazán fontos kérdéseit
               illetőleg. Végül ha az osztálytanácsos ugyanoly ellenszenvvel viseltetett a
               fiatalember iránt, mint az őiránta, ebben viszont őneki volt tökéletesen igaza.
               Lehetetlen, hogy észre ne vette légyen a néma, megbeszéletlen szövetkezést, amely a
               családban ellene alakult, és annak vezérét a fiatalemberben sejtette - de ettől
               eltekintve sem tudott volna soha belenyugodni a magánál sokkal fiatalabb embernek az
               ő társadalmi állását és kiváló érdemeit - ezt a kérdést sohasem tisztázta ugyan
               önmagával szemben, de valahogy úgy volt, hogy tényleg vannak kiváló érdemei - semmibe
               vevő, kissé hányaveti modorába. Kezdetben élénk szemrehányásokat tett neki
               éjszakázásai és délben való felkelései miatt, de olyankor is mindig csak fel kellett
               ingerlődnie sógorának léha válaszain, hát inkább abbahagyta az egészet. - A legutóbbi
               időben meg még egyéb is járult ahhoz, hogy az osztálytanácsos elidegenedjen
               feleségének családjától.</p>
            <p>Az apósa anyagi helyzetéről egyre riasztóbb híreket kellett hallania.</p>
            <p>Az öregúr már régebben is csak az úgynevezett betömési rendszerrel tudta vagyoni
               egyensúlyát valahogy fenntartani, de már három évvel ezelőtt rákerült a sor a
               reszneki birtok eladására. Ez ideig-óráig segített a dolgon, most azonban, úgy
               látszik, az utolsó felvonásra került a sor, és Marinczer, akinek volt némi
               magánvagyona is, félt, hogy az ő segítsége is szóba jön majd. Felesége örökségének
               elvesztésébe már belenyugodott valahogy, de további áldozatokra nem volt
               hajlandó.</p>
            <p>Flórusz maga is tisztában volt azzal, hogy bármely pillanatban lecsaphat rá a
               végzetes hír, de az ilyen gondolatokat ideges félelemmel elhessegette magától, nehogy
               rommá dönthessék a valóságtól ábrándokkal gondosan elsáncolt kis csodavilágot, amit a
               maga számára felépített. Szíve meg-megrebbent néha a jövő sivár képétől, amikor a
               tavaszi reggelek illatába belevegyül majd a kenyér szaga is, azé a kenyéré, amelyet
               előbb meg kell majd szereznie - de mélyebben sohasem merült a kérdésbe. Bízott az
               abszurdum tündéri erejében, ami már eleve kizárja, hogy az ő életének zökkenői
               lehessenek... Valami díszes hivatalra való meghívás... az ellenállhatatlan
               fellépés... már magában véve a név... Csak olyan megoldásra nem gondolt soha, amelyik
               őbelőle magából indulna ki.</p>
            <p>Amire esténkint álomra hunyta a szemét, már híre sem volt a hióbhírek
               kísértettáborának; az álomképek zavartalanul lebbenhettek egyre közelebb a megszokott
               úton.</p>
            <p>Flórusz ezen az estén korán visszatért a szobájába.</p>
            <p>A lámpa felvillanó fényében a jól ismert bútorok oly kedvesek, nyájasak voltak, hogy
               szinte várni látszottak őt. Barátságosan nézegette őket, majd az ablakhoz lépett,
               hogy betegye, mert az éjszaka még hideg és nedves volt. Felhőrongyok csúszkáltak a
               hold előtt; a város ezüstfényben úszott, majd újra fekete éjszakába merült. Amikor a
               függöny alászállt, a külső világból nem maradt meg más, mint az éjszakai szél távoli
               suhogása és a kályha csövén át besurranó panaszos, halk siralom: mit tettél?!... mit
               tettem!?... mit tettem!?...</p>
            <p>Flórusz a konzoltükör elé állt, hogy szokása szerint megbeszéljen önmagával valamely
               új arckifejezést, amikor váratlanul éles fájdalommal sajdult át a lelkén, hogy a
               kedves, csintalan asszonyi arcocska nem nyugszik többé a vállán, mint pár órával
               azelőtt. Hirtelen visszaemlékezett arra, hogy egy alkalommal már megpróbálta
               kielemezni a maga számára a <hi>nincs</hi> félelmes fogalmát, de akkor
               nem ment vele semmire, mert nyomban lecsapott rá az ábrándozók gyors fáradtsága. Most
               azonban hirtelen átnyilallt tudatán a feneketlen ürességnek ez a félelmes, gonosz kis
               allegóriája, maga után lebbentve éjfekete uszályát is, mindazt a sötét gondolatot,
               ami a nyomában szokott tolongani.</p>
            <p>Mindez egy pillanatig tartott csak.</p>
            <p>A fiatalember elővette parfümös levélpapírjait, és írt.</p>
            <p>“Kedves, édes Malvin!</p>
            <p>Oly végtelenül egyedül vagyok maga nélkül!... Tegnap valami gonosz szellem szállt meg
               engem, de a szerelmem azóta már megölte őt!... Írjon azonnal, hogy mikor láthatom,
               mert mindazt, amit most érzek és gondolok, lehetetlen leírni, azt csak úgy
               suttoghatom majd bele a fülecskéibe!... Ezer csók!”</p>
            <p>A levelet borítékba tette, de nem ragasztotta le, hogy reggel majd újra elolvashassa.
               Hanem aztán arra gondolt, hogy a reggel nedves hűvösében didergő hangulata különösnek
               találna majd egyet-mást, pedig kár volna minden szóért. Főként a gonosz szellem
               bűnhődéseiről szóló mondattól várt sokat.</p>
            <p>Lepecsételte a borítékot, aztán lefeküdt.</p>
            <p>Amire a lámpát eloltotta, már bizonyosan tudta, hogy rendben lesz minden. Annyi izzó
               gondolattal, annyi könnyes bocsánatkéréssel környezte akkor már az asszonyt, amennyi
               bizonnyal áttöri majd a házak nyirkos falait, és hírt visz a szendergő, szomorú
               szerelmesnek.</p>
            <p>Odakint egyre erősebb lett a szél, és a kályha fekete szája most már sikongva, nyögve
               kérdezgette:</p>
            <p>- Mit tettél!?... Mit tettem!?...</p>
            
         </div>
         <div type="chapter">
            <head>2. A keresztelő</head>
            <p>A második emeletről két hivatalszolga jött le a sötét csigalépcsőn, hónuk alatt
               hosszúkás, kék aktakönyvvel.</p>
            <p>Flórusz a folyosó egyik ablakmélyedésében állt a poros deszkára könyökölve, és
               várt.</p>
            <p>Már vagy órája állt ott, mert amikor benyitott a terembe, ahol sógora kérésére valami
               hivatalos dolgot akart elintézni, ott bent ember ember hátán tolongott, és a levegő
               fülledt, romlott volt. Úgy gondolta, hogy inkább odakint vár, és meglesi az alkalmas
               pillanatot.</p>
            <p>A bírói letéthivatal ódon épületének folyosóiban még meg sem mozdult költözőre a tél,
               a jéghideg légvonat ide-oda lebbent, mint január közepén; a hatalmas üvegtáblákon
               behulló gyatra napfényben porszemek táncoltak, és boldog sietséggel ültek meg a
               fiatalember télikabátjának finom szövetén.</p>
            <p>Flórusz mozdulatlanul nézte a piszok lassú, biztos munkáját, lába fázott a hideg
               kövön, szájában keserű nyál gyűlt össze az éhségtől - máskor ilyen tájban szokott
               reggelizni - meg az unalomból elszívott cigaretták füstjéből. Türelmetlen és ideges
               volt; a vadidegen arcok között mindenkor is érzett valami ideges nyugtalanságot,
               ilyen hivatali ácsorgások alatt azonban szinte teljesen elveszítette önmagát.
               Felbőszítette a semmibevevés, megbántást látott mindenben, és erős gyűlöletet érzett
               a hajlott hátú vagy túl elegáns emberek iránt, akik az ő meggyőződése szerint oktalan
               fecsegésekkel töltik az időt, és alkalomadtán elvből nem intézik el a dolgaikat, hogy
               azok a várakoztatással arányban nyerjenek fontosságukban.</p>
            <p>A hivatalszolgák egyike, egy nagy bajuszú, beretválatlan, dörmögő hangú, idősebb
               ember alig néhány lépésnyire a fiatalember előtt állt meg, megnyálazta az ujját,
               feltette orrára a csíptetőt, és keresgélni kezdett a könyvecskében. A jóval
               fiatalabb, rövid vörös bajuszú, orgyilkos képű másik már továbbment pár lépéssel,
               várt néhány pillanatig, majd visszament hozzá.</p>
            <p>- Ugyan hagyja már, Bajusz bácsi - mondta a kezével legyintve -, éppen jókor lesz az
               holnap is!</p>
            <p>Az öreg ránézett az üvegen keresztül, elmosolyodott, csíptetőjét furcsa grimasszal
               leugratta az orráról, a könyvecskét összecsapta, ráütött, és azt mondta:</p>
            <p>- Lelked rajta, öcsém!... Hanem aztán tartsd a hátadat az Enyetér úrnak
               helyettem!</p>
            <p>Az orgyilkos megvetően legyintett, ilyképpen intézvén el Enyetér urat, és aztán
               nyilván az előbbi beszélgetést folytatva, azt mondta:</p>
            <p>- Rágondoltam, lássa, amit az előbb mondott!... Nem úgy van az!... Születni kell
               mindenre!... Maga, aszongya, csak int az ujjával, hogy három, és az asszonynak már
               jó!... A Hunka meg, lássa, néha nem is szól semmit, csak kimegy, mintha már fizetett
               volna, és az is jó!... Nekem meg, ahogy odatesz egy új pohárral, már mindjárt mondja
               is, ez a negyedik, Török úr!... No lássa!</p>
            <p>A fiatalember nem nézett rájuk, de érdekkel hallgatta a beszélgetésüket. Végül volt
               valami mulatsága. Hirtelen aztán elhatározta, hogy mielőtt elmennének, odasiet
               hozzájuk, lepénzeli valamelyiküket, és elintézteti vele a dolgát.</p>
            <p>Hanem ugyanebben a pillanatban felnyílt az egyik hivatali szoba ajtaja, és egy apró,
               kerek fejű emberke lépett ki rajta. Fütyörészett, a kezét vidáman lóbálta, és
               megindult sietve, amiközben bokáig érő, kályhakürtőhöz hasonlóvá gyűrődött pantallója
               fürgén harangozott vézna lábszárain.</p>
            <p>Flórusz már az első pillanatban tudta, hogy ismeri a kerekfejűt, de mégsem tudta
               volna megmondani, hogy ki az. Hanem az emberke éppen feléje tartott, és amikor
               odaért, felkapta a fejét, ránézett, arcát mosolyra illesztette, azután a megszólítás
               módjával küzdve, nyájasan hebegni kezdett.</p>
            <p>- Áh!... áh!...</p>
            <p>- Szervusz, Szopornyák! - mondta Flórusz, vidáman nyújtva kezét a jövevénynek, akiben
               egyik régi iskolatársát ismerte fel. Szegény fiú volt a Szopornyák, aki otthon a
               kisvárosban az ő levetett cipőit szokta viselni, és az ő pénzén szokott itt-ott részt
               venni az úri fiúk mulatságain. Alázatosan hajlongott régi patrónusa előtt, gondosan
               ügyelve, hogy minél kevesebbszer használja a <hi>te</hi> megszólítást,
               és közben irigykedve nézte Flórusz pompás lakkcipőjét, élesre vasalt nadrágját.</p>
            <p>Az efféle találkozásoknál sztereotip kérdések után, amelyekből kiderült, hogy
               Szopornyák díjnok ott, a letétben, azt mondta Flórusz:</p>
            <p>- Azt hiszem, a sors akarta úgy, hogy most teveled találkozzam, Szopikám!... Nézd
               csak...</p>
            <p>Elmondta neki a dolgát.</p>
            <p>A harangnadrágú végighallgatta, aztán biztos kézmozdulattal elvette tőle az
               okmányát.</p>
            <p>- Ah, az semmi!... Jöjj csak utánam! - mondta pártfogóilag, kezével kicsinylően
               legyintve. Azzal előresietett, intve Flórusznak, hogy kövesse.</p>
            <p>Ahogy aztán a kis harangozó egyre biztosabb léptekkel nyargalászott a folyosókon,
               ahogy egyre konfidensebben nyitogatta és csapkodta a hatalmas szárnyajtókat, ahogy
               egyre bizalmasabb hangon beszélgetett a Szerbák, a Búza, a Deckner és a Kósa urakkal,
               a fiatalember bámulata nőttön-nőtt. Amikor végül odakint voltak ismét a folyosón,
               Szopornyák így szólt pártfogói hangon, átadva az aláírt ívet:</p>
            <p>- Nos, látod, ennyi az egész... nekem! Ha bármi dolgod lesz itt, csak keress fel
               engem bizalommal!... Sőt ha esetleg ide gravitálsz ebbe a hivatalba, amit azonban nem
               ajánlok, mert nagyon kihasználják az embert, csak szólj nekem, egyet-mást talán
               tehetek az érdekedben!... Most isten veled, még ezer a teendőm!</p>
            <p>A kerek fejű kis tútor gyors léptekkel távozott.</p>
            <p>Flórusz hosszan nézett utána, és a nyál még keserűbb lett a szájában. Egy pillanatig
               úgy képzelte, hogy a gyűrött, kopott nadrágszárak az ő gyönyörű önbizalmának a
               temetésére harangoznak.</p>
            <p>- Ha ide gravitálsz, ebbe a hivatalba...</p>
            <p>Lehajtotta a fejét, és azon töprengett, hogy voltaképpen csalás lenne a részéről a
               jövőben, ha azokon a helyeken, ahol hízelegnek neki, ahol a modora, a származása, az
               elegancia miatt nagyra tartják és bámulják, ki nem jelentené, hogy tévednek, mert ő
               csak olyan kicsiny, aminőnek ebben a pillanatban érzi önmagát. - De mi lenne akkor -
               tűnődött tovább -, ha mindenki ahhoz a mivoltához szabná a további önmagát,
               amelyikben a legkisebbnek érezte magát?... Hiszen akkor megszűnne minden akarat,
               minden törekvés, mert elvégre mindenkit érnek ilyen váratlan, gonosz, romboló
               pillanatok!... - Áh, már vigasztalom magamat! - tette hozzá fanyar mosollyal. - Pedig
               úgy látszik, hogy igazam van, mert hiszen ilyenformán csak valami olyan tökéletes
               lényről lehetne szó az alkotás terén, akit nem érhetne ilyen baleset, vagy aki oly
               távol tartaná magát mindenkitől, hogy... - Ejh - mondta hangosan, az ujjával
               pattintva -, utóbb még valami teológiai vitába bonyolódom önmagammal!</p>
            <p>Lesietett az utcára, illatos zsebkendőjével leverte kabátjáról a port, a cilinderét
               is végigsimította, és boldogan, a megszabadulás érzésével nyelte a pompás tavaszi
               levegőt. A kapott kis seb olyan mélyen beleette akkor már magát a lelkébe, hogy nem
               is tudott róla, ahogy a tuberkulotikus nem tud hívatlan albérlőiről. Sőt örömteljes
               megnyugvással vette tudomásul, hogy szürke, hétköznapi munkát végzett, ami oly
               jótékonyan ellensúlyozza az álmodozásokból született önvádakat, nyugtalanságokat.</p>
            <p>Akkor már erősen délre járt; Flórusz kisietett a Körútra, villamosra szállt, és
               visszament a Ferencvárosba, hogy napok óta gondosan felnevelt tervét véghezvigye.</p>
            <p>Hat nap tel el már azóta, hogy a levelét feladta, de még mindig nem jött rá semmi
               válasz. Akkor már teljesen tisztában volt a történtekkel, és nem volt nyugta többé.
               Erős vágy szállta meg újra az asszony után, de nem tehetett semmit. Malvinéknál nem
               volt még soha, fel tehát nem mehetett hozzájuk, sőt üzenetekkel sem merte zaklatni,
               nehogy bajba sodorja. Pedig most már egyre határozottabban érezte, hogy attól az
               éjszakától fogva, amelyen a megbánás úgy szorongatta a szívét, már szerelmes is az
               asszonyba. Azt határozta hát, hogy elmegy a kedves házba, és kérdezősködik a család
               után. Tisztában volt vele, hogy mindez haszontalanság, mert úgysem tudhat meg semmit,
               de hátha megláthatja őt, vagy ha még azt sem, úgy legalább őróla beszélhet majd.</p>
            <p>Szívdobogva lépett házba, és amíg a kapu aljában a lakók névsorát olvasta, óvatos
               oldalpillantásokkal vizsgálgatta a ki-be járókat, nem láthatja-e meg az asszonyt.
               Kedvtelve nézegette a belső csapóajtó színes üvegmintáit, a lépcsőház gázcsillárját
               tartó ércfaunt, és ezekben a pillanatokban igazán különös volt előtte, hogy a múltban
               talán éppen olyan közönyösen ment el a ház előtt, mintha az is csak egyike lett volna
               az unalmas téglabörtönöknek. A lépcsőn idősebb úrhölgy jött lefelé egy tizenhárom
               éves forma leánykával, aki csintalanul mosolyogva mérte végig a fiatalembert.</p>
            <p>Ez a fruska talán tudna valamit?</p>
            <p>Flórusz szíve boldogan vert az érdekes gondolattól, hogy szerelmének híre talán
               titkon szájról szájra röppenik már.</p>
            <p>Belépett az udvarra, és körültekintett.</p>
            <p>Hogy a házmester lakásához jusson, végig kellett mennie az egész udvaron.</p>
            <p>Könnyed léptekkel indult meg, titokban fel-felpillantva a lakásra, amelyet az
               övékének tartott, és halkan dudorászva valami operettáriát, amihez a taktust a
               kesztyűivel verte, ide-oda csapkodva őket a kezében.</p>
            <p>Amikor odaért, egy pillanatig küzdött az érthető undorral, ami a házmester fogalommal
               kapcsolatosan reá nehezedett, de aztán a kilincsre tette a kezét.</p>
            <p>Hanem az ajtó zárva volt.</p>
            <p>Ilyenkor nincsen itthon senki!... A házmester hivatalszolga a városnál, a felesége
               meg a leánya pedig bizonyosan a csarnokba mentek!</p>
            <p>A szomszédos kis udvari lakás ajtajában fiatal leányka állt, kezében tarka
               tollseprővel. Feje körül volt kötve virágos kendővel, de gesztenyebarna fürtjei
               kiszökdöstek alóla, és az egyik szinte elfedte csillogó, kerek, kék szemét. Amikor
               Flórusz ránézett, elmosolyodott, fehér arca kissé kipirult, és mintegy zavarában
               hozzátette:</p>
            <p>- Tessék talán egy óra múlva jönni!</p>
            <p>- Megvallom, már némi kellemetlen dolgokat kívántam magamban Budapest minden
               házmesterének, de ha ilyen szép kis... Magácska hozzájuk tartozik, ugyebár?</p>
            <p>- Áh... nem! - mondta a leány, bebugyolált fejecskéjét hevesen rázogatva, és a
               hangjából némi önérzet csendült ki. - Csak ismerem a szokásaikat, mivel már itt
               lakunk hat éve!</p>
            <p>- Ezer bocsánat!... No, hiszen mindössze az egyik lakó felől akartam tudakozódni,
               hogy... hogy mikor vannak itthon leginkább, mikor beszélhetnék velük... és
               ilyesmit!... Hanem nagyon kérem, ne rázogassa olyan fenyegetően azt a tollseprőt, már
               úgyis meg vagyok ijedve a szigorú pillantásától!</p>
            <p>A lányka elpirult, és nedves, vérvörös ajkai megint mosolygásra húzódtak.</p>
            <p>- Nem is tudtam, hogy szigorúan nézek! - és zavartan riszálgatta a torkát.</p>
            <p>Ekkor onnét belülről, a lakásból, sajátságos mekegő férfihang hallatszott:</p>
            <p>- Kivel beszélsz, Piróka?!...</p>
            <p>- A házmesteréket kereste egy úr, de nincsenek itthon!... Megyek már, bácsika!</p>
            <p>Fejével búcsút intett Flórusz felé, aki egészen tisztán kiolvashatta a leányka
               szeméből, hogy szívesen maradt volna még.</p>
            <p>- Csak még egy pillanatra, kérem! - mondta a fiatalember gyorsan, mielőtt a lányka
               elmehetett volna. De hirtelenében nem tudta, mit mondjon, és a leány észrevette a kis
               csalást, kipirult, mint a rózsa, szemrehányón nézett új ismerősére, majd hirtelen
               megfordult, hogy besiessen.</p>
            <p>De ekkor megjelent mögötte a bátyja.</p>
            <p>Apró, sovány, de zordon arcú emberke volt, hosszú, gyér hajszálai keresztül voltak
               fésülve a fején, őszülő bajusza szabályos kis karikába volt kunkorítva. A csíptető
               oly kajlán fityegett az orra végén, mintha véletlenül esett volna rá az
               emeletről.</p>
            <p>Pár pillanatig némán nézte a fess fiatalembert, aki már attól tartott, hogy valami
               kellemetlensége lesz a kis szigorúval.</p>
            <p>De nem úgy történt.</p>
            <p>A bácsi rámutatott sovány, ráncos ujjával, ránézett a leányra, és azt mondta:</p>
            <p>- Ezt az urat én látásból ismerem!... A Golyó utcában tetszik lakni, ugyebár? -
               folytatta Flóruszhoz fordulva. - Én Nordheimer szabómester vagyok és a Golyó utcába
               szoktam járni bevásárolni!</p>
            <p>- Nagyon örülök, kedves Nordheimer úr! - mondta Flórusz kezet nyújtva, és ő is
               bemutatkozott. - Joghallgató vagyok! - tette hozzá kissé gyerekes önérzettel.</p>
            <p>- Joghallgató... igenis! - mondta Nordheimer. - Hallod, Piróka, az úr joghallgató!...
               Tessék csak besétálni szerény hajlékunkba, joghallgató úr!... Én egy kérdést lennék
               bátor... azaz...</p>
            <p>- A legnagyobb örömmel! - mondta Flórusz tréfásan, diadalmas pillantást vetve a
               leánykára, aki alig észrevehetően megcsóválta a fejét.</p>
            <p>- Ez az én kis unokahúgom, a Piroska, én csak úgy mondom, Piróka, árvácska szegényke,
               hát idevettük magunkhoz a feleségemmel - mondta Nordheimer. - Úgy, igen, a feleségem
               most nincsen itthon, de nem is baj, annyit beszél a jó lélek, mint a vízimalom
               kereke!... Hát tetszik tudni...</p>
            <p>- Jaj, a bácsi már megint kezdi az örökség dolgát - súgta oda Piroska Flórusznak -,
               ennek sohasem lesz vége!</p>
            <p>- Bár ne lenne! - súgta vissza a fiatalember. - Csak maga is maradjon itt!</p>
            <p>Piroska arca ismét lángba borult.</p>
            <p>- Nem, nem kimegyek a konyhába! - mondta halkan.</p>
            <p>Kisietett.</p>
            <p>Nordheimer leültette vendégét egy ódon ripszkarosszékbe, megkínálta rövidszivarral,
               hozzátéve, hogy az igazi szomolnoki, aztán elkezdte magyarázni, hogy az ő családjuk
               tulajdonképpen orosz és német keverék, hogy ő vándorlegény korában Kurlandból
               vetődött Magyarországra, hogy otthon a fiatal Ezésez meg tizenöt évvel ezelőtt nőül
               vette a bájos Aztésazt, közben azonban meghalt a gazdag Akárky, aki neki
               mostohabátyja volt, azonban a kapzsi és fukar Nemtomky pörrel támadta meg a
               végrendeletet, sőt a kincstár is...</p>
            <p>Ismeritek a szegény ember ilyen reménytelen örökségi történeteit!</p>
            <p>Flórusz csak fél füllel hallgatta az egészet, titokban egyre keresve tekintetével a
               Piroskáét. De a leány egyszer sem nézett vissza rá. Amikor Nordheimer már annyira
               belebonyolódott a dologba, hogy láthatólag már önmaga sem értette többé, amit mond,
               Flórusz szelíden közbevágott. Magyarázgatni kezdte neki a dolgot, gondosan ügyelve,
               hogy semmi aprodiktikus kijelentést ne tegyen. Magyarázatába bőven vegyítette a latin
               terminusokat, hogy minél kevesebb értelme legyen neki. Nordheimer egyetlen szót sem
               értett belőle, de azért gyönyörködve nézte a fiatalembert, szívéből örülve, hogy
               végül talált egy hozzáértőt, aki komolyan foglalkozik a dologgal, amint ő hitte, mert
               eddig még mindenki szépszerivel lerázta a nyakáról.</p>
            <p>Közben a lányka is bejött, és friss pogácsát tett az asztalra.</p>
            <p>Flórusz felhasználta az alkalmat, és felállt.</p>
            <p>- Hát igen, kedves Nordovics úr - mondta -, a legjobb...</p>
            <p>- Nordovics!?... - csattant fel a lányka szívből kacagva, mialatt elővillantak
               hófehér fogai. - Hallja, bácsi? Nordovics!</p>
            <p>Flórusz zavartan gyötörgette kis bajuszát, majd elmosolyodott.</p>
            <p>- Bocsánatot kérek! - mondta, könnyedén meghajolva a szabómester előtt.</p>
            <p>- Ez a kis bolond minden csekélységen akkorát tud nevetni, mintha a <hi>Peleskei nótárius</hi>-t látná! - mondta Nordheimer. - Az volt ám a nagyszerű
               darab, ha ugyan tetszett látni!</p>
            <p>Pár pillanatig elmerengett emlékein, majd lemondóan legyintett.</p>
            <p>- A jogász úr nem emlékezhetik rá!... Sokkal fiatalabb!</p>
            <p>- Mindenesetre ismerem a darabot! - mondta Flórusz. - Tehát, kedves Nordheimer úr,
               van a dolognak egy pontja, amellyel, őszintén megvallom, nem vagyok teljesen
               tisztában. Hanem majd utánanézek, és megírom önnek!</p>
            <p>- Minek az a sok irkafirka!? - mondta a szabómester, Flórusz kezét rázogatva. - Én is
               jobban megértem, ha úgy tetszik elmondani szóval!... Tessék eljönni hozzánk!...
               Nagyon fogunk örvendeni mindannyian!... A feleségem is!... Mennyit beszélhetett volna
               már azóta!</p>
            <p>Flórusz a forma kedvéért szabadkozott kissé, de amikor a tekintete a leánykáéval
               találkozott, ráállt, hogy holnapután estefelé eljön ismét.</p>
            <p>Amikor Piroskától búcsúzott, az nem nézett rá. Hanem azt nem bánta meg, hogy a
               fiatalember kissé hosszabban tartotta a kezét a magáéban.</p>
            <p>Flórusz már közel járt házához, amikor ráeszmélt, hogy az eredeti céljáról egészen
               megfeledkezett. Egyre csak a menyecskésen bekötött, barna fürtű fejecskét látta,
               amint tréfás-rosszallóan bólogat. De most a bólogató fejecske mellett felbukkant egy
               halavány, szomorú, asszonyi arc is, és olyan volt, mint a liliom a mező virágai
               mellett. A fiatalember ijedten hunyta be a szemét a látvány előtt, de az átcsillant
               lehunyt szempilláin keresztül is. A két arc némán, szomorúan nézte egymást, és amikor
               hirtelen eltűntek, a szomorúság belefészkelődött a fiatalember szívébe.</p>
            <p>Flórusz sietni kezdett, hogy minél előbb belemerülhessen kedves könyvébe, amelyet
               most már harmadszor kezdett újból. Turgenyevtől olvasta az <hi>Egy
                  vadász emlékiratai</hi>-t, és főként ha a scsigri kerület Hamletjének
               töprengéseibe merült, érzékeny lelkéről lassan lehullt, lemállott minden, ami
               bántotta. Odaképzelte magát az elhagyatott öreg helyébe, aki egészen külön kis
               világot hordoz a lelkében, és úgy hányódik, bolyong nagy magányával az örökre
               idegenek között, mint a millió darabra pattant meteor egy szilánkja az űrben. Gyakran
               volt az az érzése, hogy a maga vidám nevetése, az asszonyi szóra felvillanó
               tekintete, a baráti körben felcsendülő játékos éneke mindmegannyi hazugság, mert ő is
               a szomorúságra, a magányra született. Megfigyelte már önmagán, hogy amikor szomorúság
               csap le rá, nem menekülni igyekszik az elől, mint a köznap emberei, hanem beleássa
               magát, és ha nem elég mély az, hogy szívéig érjen, addig ássa-vájja titkon
               könnyeivel, amíg az egészen elborítja.</p>
            <p>Sietett, mert abban reménykedett, hogy a kedves könyv lapjai között nem fogja látni
               többé a két női arcot.</p>
            <p>Ahogy a szögleten befordult, eszébe jutott, hogy ezen a helyen találkozott utoljára
               az asszonnyal.</p>
            <p>Egy pillanatra megállt, mint akkor, és hirtelen eszébe jutott a kirakat, amelynek
               üvegében megnézte magát. Odaállt eléje, és nagyon-nagyon boldog lett volna, ha a
               kedves hang újra megszólalt volna mellette. De csend volt mindenütt; így ebédidőben
               alig volt ember az utcán.</p>
            <p>A kirakat ugyanolyan volt, mint akkor, és a piros-poros, munkásnyakkendő is ott
               hevert régi helyén.</p>
            <p>Egykedvűen nézegette, de hirtelen valami ötlött az eszébe.</p>
            <p>- Piros... piros... Piroska!... Édes kis Piroska!</p>
            <p>Boldogan mosolygott.</p>
            <p>- Legyen ez is Piroska, hogy amikor látom, eszembe jusson mindig a kis borzas
               fejcsóválgató!</p>
            <p>Fütyörészve sietett haza. Ahogy az előszobába belépett, a fogason függő kabátról
               azonnal tudta, hogy a sógora már otthon van. Csodálkozva nézett az órájára; fél három
               volt.</p>
            <p>Besietett az ebédlőbe; a család már ott ült az asztalnál.</p>
            <p>- Hol jártál ily sokáig, és micsoda ünnepélyesség sugárzik az arcodról? - kérdezte a
               nővére.</p>
            <p>- Hja, keresztelőn voltam! - mondta Flórusz rejtélyesen mosolyogva, és kezét
               dörzsölgetve leült.</p>
            <p>- Végeztél a bírói letétnél? - kérdezte a sógora.</p>
            <p>- Áh, igaz!... Igen!... Természetesen!</p>
            <p>Átadta az okmányt.</p>
            <p>- Végül valami okosat is műveltél! - mondta Marinczer tréfásan mosolyogva, de tisztán
               ki lehetett érezni a hangjából, hogy komolyan beszél. Flóruszt az új hang -
               ilyesmiről szó sem volt azelőtt - annyira meglepte, hogy hirtelenében nem tudott rá
               felelni. Közben az osztálytanácsos is észrevette, hogy a dolog kissé formátlanul
               esett, és hogy megelőzze az esetleg csípős választ, ami a fiatalembernél elég könnyen
               állt, barátságosabb hangon hozzátette:</p>
            <p>- Lásd, rendszeresítenünk kellene, hogy az ilyen dolgokat, amelyeknek az elintézésére
               nekem a hivatalom miatt nem jut időm, a jövőben te intéznéd el... természetesen...
               nem kérném ingyen... Legalább valami kis jövedelem... és megismernéd a pénzkeresés
               nemesen felemelő érzését!</p>
            <p>Flórusz arca lángba borult; kissé remegő hangon mondta:</p>
            <p>- Kérlek szépen, mindig örömmel állok rendelkezésedre... de... nem... pénzért!...
               Én... elvégre...</p>
            <p>- Csak ne tüzelj!... Ezzel a hanggal nem megyünk egymással semmire!... Én a te
               korodban, mint jogász, már magam tartottam fenn magamat azzal, hogy leckéket adtam a
               kollégáimnak!</p>
            <p>Flórusz kezében megremegett az evőeszköz.</p>
            <p>Azt akarta mondani:</p>
            <p>- Te megtehetted azt!...</p>
            <p>De csak az ajka rándult meg, az utolsó pillanatban visszakapta a szót.</p>
            <p>Hanem az osztálytanácsos leolvasta ajkáról a néma választ.</p>
            <p>Nem felelt, és attól fogva az egész ebéd alatt nem szóltak egymáshoz egyetlen szót
               sem.</p>
            <p>Odaát a szobájában Flórusz ezerszer is elismételte magában a párbeszédet, és
               gyötrődött a maga tehetetlensége felett, amiért nyomban nem tisztázta a dolgot
               egészen. Mert érezte, hogy már késő, mert a kérdést felújítani teljes
               lehetetlenség.</p>
            <p>- Ma ez már a második ilyen koppanás a fejemen! - tűnődött. - Ugyan mi történhetett
               velem?... Vagy csak tévedek, és jóakaratú véletlenről lehet csak szó?... Lássuk csak
               nyugodtan!... Az a kis Szopornyák kétségtelenül nem <hi>akart</hi>
               semmit sem mondani, nem célzott semmire, ez majdnem kétségtelen. Csak nagy
               boldogságában fecsegett, hogy sikerült neki előttem nagyszerűen fontosnak lennie,
               hogy sikerült a régi szívességeket valahogy viszonoznia!... Hogy ügyetlenül csinálta
               a dolgot? Bah! Hiszen már az iskolában is úgy hívtuk, te buta tót! A sógoromnak
               pedig, úgy látszik, igaza van!... Csakhogy mindent tönkretesz az a tudat, hogy
               azelőtt szó sem volt köztünk az ilyesmiről!</p>
            <p>Odaállta a tükör elé, és vizsgálgatta magát: nem néz-e ki gyengének, nyomorultnak,
               szánalmasnak, akinek láttán a felebarátja azon töpreng: hogyan segíthetne rajta?</p>
            <p>Az arca halavány, csüggedt volt ugyan, de tudta, hogy azt éppen csak e kínos percek
               okozták. Hanem ahogy figyelmesebben szemügyre vette önmagát, az elfojtott
               szenvedélyektől hirtelen elöregítve, valami rejtelmes emlék suhant át a tudatán.</p>
            <p>- Mennyire hasonlítok az édesapámhoz!</p>
            <p>És ahogy az apa szót kimondta magában, hirtelen nagyot dobbant a szíve. Akkor már
               tudni vélt mindent.</p>
            <p>Visszasietett a lakásba, hogy a nővérével beszéljen.</p>
            <p>Berta talán tudta már, hogy jönni fog, mert ahogy belépett, mélyen a kézimunkája fölé
               hajolt, és magához hívta Irént, hogy vele valami arra vonatkozó dolgot
               megbeszéljen.</p>
            <p>Ki akart térni a fájdalmas párbeszéd elől.</p>
            <p>Pedig akkor még csak egy levélről volt szó, az édesanyjuk leveléről, amelyben az arra
               kéri őket, hogy mivel néhány hónapig, amíg a dolgok jobbra nem fordulnak, nem
               küldhetik Flóruszért az ellátás díját, lássák őt szívesen mint vendéget, és ne
               éreztessék vele félszeg helyzetét.</p>
            <p>Flórusz betegesen érzékeny lelkén átsajdult a gyanú, hogy fölösleges már minden
               további kérdezősködés.</p>
            <p>Félt a kegyetlen bizonyosságoktól, azok elől mindig a barátságos bizonytalanságokhoz
               menekült, amiknek homályos gomolyából olykor előcsillant a tulipiros szócska:
               hátha!?...</p>
            <p>Visszasietett a szobájába, és hanyatt feküdt a kereveten.</p>
            <p>- Ha mindennek vége, fejbe lövöm magamat!... Nincs kedvem ezzel a piszok élettel
               marakodni!</p>
            <p>Bármely bonyodalom előtt állt, amely durván befurakodni készült kis tündérkertjébe,
               hogy ott legázolja a virágokat, és széttépje a nyugalmat, csak percekig érzett
               félelmet vagy szomorúságot, mert azután felbukkant előtte az abszolút biztos
               megoldás, az öngyilkosság. Úgy játszott ezzel a gondolattal, mint pompás, csillogó
               játékszerrel, vigyázva, hogy meg ne tépje drága selymét, nehogy alóla ócska, szomorú
               csepű vigyorogjon elő.</p>
            <p>- Ha majd rákerül a sor, azt írom Malvinnak, hogy őmiatta történt!... Mily pompás
               elégtétel lesz ez a számára!... Énnekem pedig oly mindegy, oly tökéletesen mindegy
               lesz!</p>
            <p>Idegesen pattant fel fektéből.</p>
            <p>- Mily hitvány és léha vagyok!... Még most is hazugságokon töröm a fejemet, ahelyett
               hogy szemközt mennék a bajokkal!</p>
            <p>A következő második napon gyönyörű reggel ömlött el a város felett.</p>
            <p>A fiatalember kilenc óra tájban ébredt, akkor kinyitotta az ablakot, de a függönyt
               nem húzta fel. Azután visszabújt az ágyába.</p>
            <p>Vidám verébcsipogás csattogott be a szobába, és a messzeségéből a tavasz öreg
               hírnökének, valami rozzant zongoraverklinek merev, szaggatott muzsikája vonaglott
               erre-arra.</p>
            <p>Sokáig heverészett még, de aludni többé nem tudott, csak zagyva, mámoros képeket
               látott. Amikor végül felkelt, tisztán érezte, hogy szilárdan meg fog bírni állani a
               forgatagban, amelyet maga felé közeledni sejtett. Vidáman dalolgatott, és aztán
               összeállította magában az esti toalettet. Elhatározta, hogy ma már felöltőt vesz, és
               cilinderét is átadja nyári álmának, helyette előveszi azt a finom, könnyű, kávébarna
               puhakalapot, amelyik oly ízléses, kedves kis gőgöt árnyal az arcára.</p>
            <p>Alighogy megreggelizett, az egyik kollégája jött fel hozzá, és azután együtt mentek
               le borotválkozni, onnét pedig a forma kedvéért benéztek az egyetemre, mert úgy
               hírlett, hogy Földes ma kivételképpen katalógust fog olvasni. De nem lett a dologból
               semmi.</p>
            <p>Ebédnél kimért, hideg, de azért simulékony volt.</p>
            <p>Már hazamenet elhatározta, hogy formásan, végtelenül formásan ugyan, de
               hozzáférhetetlen lesz. Nem tudta, hogy miért, de érezte, hogy ez az elhatározása
               rendkívül kellemes megnyugvással tölti el.</p>
            <p>Délutánját a pénzügytan társaságában akarta eltölteni, de abból az lett, hogy a
               devalvációt tárgyaló oldal margójára lerajzolta a bekötött fejecskét.</p>
            <p>Nordheimer mester még azon az estén tudtára adta a feleségének, nagy bőbeszédűséggel,
               de azért férfiúi tekintélyének megóvása, sőt öregbítése céljából megfontoltan
               tagolgatva mondanivalóját - hogy végül előkerült az a hozzáértő úriember, aki
               komolyan foglalkozik a dologgal. Amikor cikornyás előadását befejezte, sóhajtva
               legyintett, és a megilletődöttségtől remegő hangon mondta:</p>
            <p>- Megmondtam én ezt előre százszor... ezerszer!... Hanem hiszen csak asszonynépnek
               beszéljen az ember!...</p>
            <p> Az emberi szem voltaképpen megfordítva veszi fel a külvilág tárgyainak képét: a
               házakat tetejükkel lefelé, az embereket lábukkal felfelé mutatja, és csak a megszokás
               láttatja velünk a dolgokat későbben helyesen. A csecsemő még a gyertyatartóhoz
               kapkod, amikor a lángot szeretné megfogni. - Ez a Nordheimer olyan különösen járt,
               hogy minden egyébbel tisztába jött ugyan, hanem az igazságot még vénkorában is
               makacsul megfordítva látta. Ha csikorgó januárban azt mondták neki, hogy a Duna vize
               beállott, nyomban kijelentette, hogy az nem lehet, mert ő már tavaly olvasta, hogy az
               idén enyhe tél lesz, és nyomban el is ment utánanézni a dolognak. Hanem az örökség
               meséjét oly rendíthetetlenül hitte, mint a szentháromság misztériumát. Már politikai
               és szociológiai nézeteit is úgy formálta meg vasárnaponkint a körben, hogy azokból a
               plutokrácia feltétlen kárhoztatása kiérezhető ne legyen; gondolt a jövőre, amikor
               maga is plutokratikus ember lesz, amint otthon titokzatosan mondogatta. Ez a különös
               vakság férfiaknál ma már ritkább, hanem nőknél, válogatás nélkül, elég gyakori. A
               miniszteri tanácsos felesége éppen úgy nem hiszi, mint a mosónője, hogy van valami
               különös abban, ha a férjét megcsalja, ezzel szemben meg van győződve arról, hogy még
               ez a csekélység is nyomban rendbe jön, ha Szent Antal oltárán elhelyez harminchat
               krajcárt vagy egy kiselejtezett tésztarádlit. - Nordheimer arról is meg volt
               győződve, hogy a fiatalember már két napja csakis annak a bizonyos <hi>perdöntő pontnak</hi> a megoldásán töri a fejét. Flórusz csak annyit mondott,
               hogy van valami a dologban, amit nem ért, hanem a szabómester azt egészen ösztönösen
               a <hi>döntő pont kérdésévé </hi>rafinálta magában, hogy az ezerfelé
               szertefolyó kételyeket megrendszabályozza, és hogy legyen egy szilárd cölöp, amelyhez
               a reményeit hozzákötözheti.</p>
            <p>Felesége az intelligenciát illetőleg általában a szomszédasszonyi nyilatkozatoknak
               érzelmi alapon való mérlegelésénél tartott, az örökségügyet illetőleg azonban úgy
               volt, hogy bár ezernyi magyarázat után sem volt képes magának az ügyek állását
               illetőleg akár csak homályos, de valamennyire egységes képet is alkotni, nyugodt
               perceiben egészen tisztán érezte asszonyi ösztönével, hogy mindez semmit sem ér.
               Hanem ha a férje pár deci bor után lelkesedve kezdte előtte a jövőt festegetni, vagy
               főként ha kedvező álmot látott, hajlandó volt a <hi>hátha mégis
               </hi>verőfényes álláspontjára húzódni.</p>
            <p>A család igazi feje kétségtelenül ő volt, és azokat az apró ügyeket, amelyek az ő
               miniatűr körükben felvetődhettek, tetemes butasága mellett is eligazította mindig.
               Most, hogy az új jogügyi szaktanácsos felbukkanásáról értesült, ugyancsak ösztönösen
               úgy érezte, hogy ez az ügy nincsen egészen rendben, sőt amikor a beismerkedés
               módozatait is végighallgatta, már bizonyosan vélte tudni, hogy a <hi>döntő pont kérdését </hi>jogi szaknyelven Piroskának hívják. Leghelyesebbnek
               tartotta azonban várakozó álláspontra helyezkedni.</p>
            <p>Mindez két nappal ezelőtt történt; a mai nap délutánján a várás izgalmaiból előállott
               feszültség a kis családnál hirtelen, minden átmenet nélkül megernyedt, és helyét az a
               meggyőződés foglalta el, hogy a fiatalember úgysem fog eljönni.</p>
            <p>Csak egyikük tudta bizonyosan, hogy eljön.</p>
            <p>Piroska.</p>
            <p>Nevelőszüleinek lemondása csak elkedvetlenítette, de a meggyőződését egyetlen
               hajszálnyira sem ingatta meg.</p>
            <p>Sötétkék ruháját, amelyben legszebbnek vélte magát, már kora délután felvette valami
               ürügy alatt, és most, hogy a perc közeledett, boldog izgalma nőttön-nőtt, mert már
               egész izzó kis szívével szerette véletlen lovagját. Még a tegnapra virradó éjjelen
               álmot látott, amelyben a fiatalember megcsókolta az ajkát, és azóta nem volt nyugta
               többé. Most édes, remegő habozással válogatott a helyzetek között, amelyekben hogy
               majd a belépő találja; igen vonzónak találta ugyan a régi rendszert, a házimunkába
               való temetkezést is, de utóbb mégis az olvasás mellett döntött.</p>
            <p>Mindezekből azonban az lett, hogy amikor a fiatalember végül megkopogtatta az ajtót,
               és belépett, a leányka ott állt a szoba közepén, és a szívével birkózott, hogy szét
               ne feszítse domború, hófehér mellét.</p>
            <p>Flórusz vett néhány szál virágot a legelegánsabb belvárosi üzletek egyikében, és volt
               gondja rá, hogy a csokorkát a cég papírjába burkolva adja át a leánynak, azzal, hogy
               az egész csak némi viszonzás akart lenni a múltkori szíves útbaigazításért, és amikor
               meghajtotta magát, gyönyörűséggel látta, hogy a leányka keze úgy reszket a pár szál
               virág súlyától, mintha ólomtuskóval kínálták volna meg. Azután az asszony előtt
               intézte el kis komplimentjét annyi természetes úriassággal és könnyed
               nonchalanceszal, amennyi nyomban részére hangolta a döntő családi véleményt.</p>
            <p>Nordheimer régi ismerősként fogadta az ifjú jogtanácsost, és karját a karja alá
               öltve, bizalmaskodva mondta neki:</p>
            <p>- Nos hát, doktor úr...</p>
            <p>Flórusz nem tiltakozott új címe ellen, csak annyit mondott:</p>
            <p>- Rendelkezésére állok, uram!</p>
            <p>És ebből a néhány szóból annyi pártfogói jóakarat, annyi megértő, megbocsátó,
               szeretetre méltó leereszkedés csendült elő, hogy bármely ohnet-i őrgróf készségesen a
               magáé gyanánt ismerte volna el őket. Gyönyör percei voltak ezek a fiatalembernek:
               nagy, dicső és lovagi lehetett, amiről már annyit álmodott. E percben a szívét
               szerette volna átadni hódolóinak, akiknek odaadó, meleg pillantását ott érezte égni
               az arcán, e percben ezrekkel szeretett volna bírni, hogy amíg átnyújtja azokat,
               szinte bocsánatkérő rebegéssel mondhassa:</p>
            <p>- ...és addig is, kedves új ismerőseim, amíg a fényes álom valóra válik...</p>
            <p>És e pillanatban sejtelme sem volt arról, hogy gaz kis játéknak nyitotta meg
               kezdetét... Csodás jogászi mondatokba kezdett ismét, amelyekből a háziak semmit, ő
               maga pedig csak annyit értett meg, hogy valami rejtelmes idegen beszél helyette, mert
               hiszen az ő lelkében nem él semmi más, mint az izzó vágy, hogy a pompás tavaszi estén
               ott térdelhessen a leányka előtt, akinek nedveskék szeme szerelmesen lobogott
               feléje.</p>
            <p>Azt hiszitek tehát, hogy Flórusz csalt?</p>
            <p>Flórusz álmodott.</p>
            <p>Nordheimer boldogan bólogatva hallgatta a fiatalembert, mosolyogva intett olykor
               igent, mintha minden szót értene... Hátha az ő lelkében is felbukkant néha, hogy
               mindez csak rózsapiros álom, amely nem tökéletesedik valósággá soha, hanem az mit sem
               tesz, mert elég, ha testet öltve láthatja, ha édesen zengő szavakba foglalva
               hallhatja!?</p>
            <p>Flórusz leült, és hanyagul egymásra dobta pompás lakkcipőbe és mintázott fekete
               selyemharisnyába bújtatott lábait.</p>
            <p>Akkor már az asszony vette át a szót, talán akaratlanul is úgy szőve a beszéd
               fonalát, hogy voltaképpen egyre csak kérdezett. És amikor egyszer Flórusz az
               osztálytanácsos nevét említette, boldog sietséggel mondta:</p>
            <p>- Ó, ismerem a nagyságos urat!... Még titkár korában jártam nála valami hivatalos
               ügyben, és ő csak a névjegyét adta át, és mindjárt el lett intézve a dolog!... Hát a
               nagyságos úr sógora a doktor úrnak!?...</p>
            <p>Ez a pillanat döntötte el két lélek sorsát.</p>
            <p>Mit szólt volna a puritán osztálytanácsos, ha hallotta volna, hogy a nevét milyen
               hitvány kis aprópénzre váltják fel!?...</p>
            <p>Sötét volt már; Piroska behozta az állólámpást, és odatette az asztal közepére. És
               ahogy a kedves fény végigömlött a kis szobán, az ódon bútorokon, a fiatalember úgy
               érezte, mintha már évek óta ismerné a szekrény tetején hallgató porcelán figurákat és
               az aradi vértanúknak a falon függő, néma gipszarcát. Arra fordult a gondolata, hogy
               mennyivel szebb lehet a zimankós téli este, mint a parkettos, szőnyeges szobában,
               hogy mennyivel nyugodalmasabban lehet álmodozni a magasra vetett, levendulaszagú
               nyoszolyákban, mint a széles, hideg rézágyban. Ennél a gondolatnál egy pillanatra
               lehunyódott a szeme, a szíve pedig elszorult, mert most hallotta először a szegénység
               hívó szavát, az most nyújtotta feléje először barátságos, de sovány, sárga kezét.</p>
            <p>Akkor már mindenki tudott mindent, Flórusz bátran és zavartalanul beszélhetett a
               leánnyal. Értelmetlen semmiségekről beszéltek, és a leány egyszer véletlenül
               megemlítette, hogy esténkint ő szokott elmenni bevásárolni. A fiatalember ránézett
               vágyó pillantásával, és halkan azt kérdezte:</p>
            <p>- És ma?...</p>
            <p>Piroska lángvörös lett, és halkan így felelt:</p>
            <p>- Már tegnap beszereztem mindent!</p>
            <p>- És mikor szokott elmenni rendesen?</p>
            <p>- Amikor ez az óra elüti a hatot!</p>
            <p>Az öregek odakint bajlódtak a konyhában; a fiatalember ajkához húzta a leányka kezét,
               és megcsókolta. Azután elővette pompás arany zsebóráját, és mosolyogva
               hozzáigazította a falon függő ingaórához, amelynek porcelán oromzata középkori
               lovagvár bejáratát mutatta.</p>
            <p>Az udvarra nyíló ajtón ismét kopogtak, és nemsokára férfihang hallatszott a
               szobába.</p>
            <p>- Ki ez? - kérdezte Flórusz.</p>
            <p>A leányka vállat vont.</p>
            <p>- A Ramazetter úr! - mondta közönyösen. - Így, esténkint gyakran el szokott
               jönni.</p>
            <p>Flórusz vizsgálódva nézett a leányra, és halkan azt mondta:</p>
            <p>- Ne féljen, kedves, nem leszek útban, de az viszont nagyon formátlan lenne, ha most
               mindjárt megszökném!</p>
            <p>Piroska nem felelt, csak szomorú szemrehányással nézett a fiú szemébe.</p>
            <p>- Jó estét kívánok! - mondta eközben az érkezett, és Flórusz a félig nyitott ajtón
               keresztül láthatta, amint esetlenül rázogatta széles peremű, fekete iparoskalapját. -
               Nordheimer néni még csak most készül a vacsorához?... Ó, én már vacsoráztam!... De
               hát ahány ház, annyi szokás!... A Piroska kisasszony itthon van?</p>
            <p>- Tessék beljebb fáradni, Ramazetter úr - mondta Nordheimer, kezével a szoba felé
               intve.</p>
            <p>Ramazetter megkopogtatta az ajtófélfát, esetlenül meghajolt, majd belépett.</p>
            <p>De ahogy a szoba homályos szögletében megpillantotta az elegáns fiatalembert,
               udvarias mosolyra húzódott arca hirtelen fájdalmas-szigorúra rándult, mint a
               csicsóné-cukorból készült kis lárvák, ha az ember kiengedi őket az ujjai közül,
               amikkel eddig nyájassá kényszerítette őket. Zavartan hebegett, de Piroska nyugodtan
               odalépett hozzá, kezet nyújtott neki, nyájasan szólt hozzá, és valahogy rendbe hozta
               a helyzetet. Flóruszt kedvesen lepte meg az a könnyedség, amellyel a leányka mindezt
               elintézte.</p>
            <p>- Ramazetter úr! - mondta Piroska, a jövevényt Flórusz elé állítva, aki kezet
               nyújtott neki.</p>
            <p>- Igenis, az vagyok, mint közönségesen! - mondta Ramazetter kínos mosollyal, ami
               jelezni látszott, hogy ez elmésség volt. Hanem dióbarna szeméből gyűlölet és megvetés
               villant a fiatalember felé. Ő az elegáns úrifiúkat tömör egyöntetűséggel azzal
               intézte el magában, hogy azoknak széles e világon semmi egyéb gondjuk vagy teendőjük
               nincsen, mit az, hogy leányokat csábítgassanak.</p>
            <p>Ramazetter asztaloslegény volt egy nagy bútorgyárban.</p>
            <p>Égő, vágyó szerelemmel szerette Piroskát, magában izzó vallomásokkal környezte őt, de
               ha ott volt náluk, a szerelme buta kis tréfák, az okosságok, műveltséget és
               finomságot jelképező, ezerszer elmondott közmondások álarcába öltözötten mert csak
               piros ajkú, csengő kacagású kis istensége körül kóvályogni. A leányért az életét is
               odaadta volna, a maga köreiben is jó fiúnak tudták, de az úri fajtát, akár volt rá
               oka, akár nem, konok, gyerekes gyűlölettel gyűlölte. Majdnem minden este benézett
               Nordheimerékhez, mindenki tisztában is volt a szándékaival, hanem a leány semmibe sem
               vette, és halálosan unta ostoba kis tréfáit. A szülei meg úgy voltak vele, hogy -
               talán minden öntudatos számítás nélkül - evidenciában tartották a faute de mieux
               esetére.</p>
            <p>Flórusz nyájasan, könnyedén szólt hozzá, hogy élét vegye a dolognak, pedig szeretett
               volna messzire röppenni onnét. Fájó, különös érzés vett erőt rajta, akkor nagyon
               érezte, hogy nem odavaló. És ahogy az asztaloslegény, hogy zavarát leplezze,
               szakadatlanul beszélt, és talán nem is véletlenül egyre kedves, régi, ostobán
               egyszerű kis emlékeket elevenítve fel a lánykával, idegenszerű érzése nőttön-nőtt.
               Egy pillanatra lehunyta a szemét, és látni vélte a lánykát, mint nyári estéken a
               vasalólábú legénykékkel sétál - ezt a fogalmat ő maga teremtette a maga számára,
               értve alatta az egy darab bőrből szabott, formátlan, bütykös cipőket -, hallgatja az
               esetlen tréfákat, elígérkezik a rézöntők szakegyesületének estélyére és így
               tovább.</p>
            <p>Ej, hiszen ha az ember előtt elvonulva a kedves nő egész élete, minden legkisebb
               mozzanatával együtt, talán nem is volna szerelem! - próbálta vigasztalni önmagát, de
               nem ment vele semmire.</p>
            <p>Végighallgatta még Ramazetter néhány közmondását és alkalmi tréfáját, azután ajánlani
               kezdte magát. De amikor a legénynek nyújtotta a kezét, nem állhatta meg, hogy némi
               malíciával meg ne kérdezze tőle:</p>
            <p>- Mondja, Ramazetter úr, kegyed mindig közmondásokban beszél?</p>
            <p>A legény ellenségesen nézett rá, és azt felelte:</p>
            <p>- Igen, mert így rövidebb! És sok beszédnek sok az alja!</p>
            <p>- Bravó! - mondta Flórusz szándékosan bántó elismeréssel, de bosszúság öntötte el,
               mert nem tudta bizonyosan: nem akart-e Ramzetter célzást tenni a mondásával.
               Elpalástolta az érzését, és amikor a mesterlegénynek hátat fordítva, harmadszor is
               kezet nyújtott a leánykának, zsebéből félig kihúzta az óráját. Piroska elértette a
               célzást, és rózsapiros lett.</p>
            <p>Nordheirmerné, aki egész az udvarig kísérte a fiatalembert, bizonyára észrevette
               annak arcán a kellemetlen érzést, mert halkan odasúgta neki:</p>
            <p>- Jó ember ez, csak olyan együgyű!... Ne tessék törődni vele!... Majd szép lassan
               kiadjuk az útját!</p>
            <p>- Ó, kérem, semmi, semmi! - motyogta Flórusz, megijedve a dolgok gyors iramától, és
               elsietett.</p>
            <p>Milyen gyorsan süllyed az ember, ha egyszer belelépett az ingoványba! - gondolta, és
               szinte undorodott önmagától.</p>
            <p>Ahogy a kapun sietve kilépett, szinte összecsapódott egy férfival és egy nővel, akik
               karonfogva jöttek vele szembe.</p>
            <p>Malvin volt a férjével.</p>
            <p>Ahogy a pillantásuk egymásba fúródott, a fiatalembernek egy pillanatra elállt a
               szívverése. Az asszony holthalvány lett, és a teste úgy megremegett, hogy a férje
               kérdőleg nézett rá, de nem vett észre semmit.</p>
            <p>Az asszony megérezte, hogy a fiatalember már odakint az utcán megáll, és
               utánanéz.</p>
            <p>- Eljött utánam, de hiába minden! - rebegte otthon, mikor egyedül maradt.</p>
            <p>És másnap, hajnali félálmában rózsakertben járt, amelynek tekervényes, illatos útján
               Flórusz jött felé. Arra ébredt, hogy szakad a könnye, és hogy azt mondja a homályos
               semminek:</p>
            <p>- Édes mindenségem!</p>
            <p> Három nap múlva Flórusz apró kis csomagot kapott.</p>
            <p>Amikor felbontotta, a piros nyakkendő került elő belőle meg egy levél.</p>
            <p>“Maga szörnyű ember! Megőrült, hogy eljön utánam? Nem gondolja meg, minő bajokba
               dönthetne!?... Eszébe ne jusson még egyszer ilyesmi!... Mit akar!?... Ha valami
               különös mondanivalója van, pénteken este hét órakor beszélhet velem még egyszer...
               utoljára!... A régi szép napok emlékéül elküldöm magának ezt a nyakkendőt, amely után
               úgy vágyódott!... Viselje egészséggel!... Üdvözli M.”</p>
            <p>Flórusz tűnődve nézte a furcsa kis ajándékot.</p>
            <p>Ez a nyakkendő üldöz engem! - gondolta. - Vagy megszököm előle, vagy szembeszállok
               vele!</p>
            <p>Lehunyta a szemét, és megcsókolta a titokzatos prezentet.</p>
            <p>- Most nem tudom, Malvint csókoltam-e meg vagy Piroskát... Pfuj!... Úgy látszik, az
               én becsületem kezd három krajcárt sem érni!... És mit tegyek, ha ez tovább is így
               tart, és én hiába küzdök ellene?... Rezignáljak?... Hogy is van a német
               bölcsesség!... Az értékes lélek, ha rezignál, filozofálni kezd, a hitványabb -
               iszik!... Hát én ebben is az eklektikus rendszer híve leszek: filozofálok is, meg -
               iszom is, mint eddig, vagy még jobban!</p>
            
         </div>
         <div type="chapter">
            <head>3. Csillagok</head>
            <p>Nagy öröm volt akkoriban a Józsefváros ez irányban érdekelt körei számára, hogy
               Lakatos visszavásárolta vendéglőjét a Tingltől, akinek egy évvel azelőtt eladta.</p>
            <p>Tavaly a Tingl felbukkanása egy sajátságos, névtelen kis köztársaságot robbantott
               szét, amelynek székhelye ott volt a vendéglőben.</p>
            <p>Az új tulajdonos fontoskodó, tüchtig emberke volt, amint a felesége büszkén suttogta
               róla - egyik pillanatban a konyhában szaglászott, a másikban már kiugrott a söntésbe,
               hogy a vízvezetékkel babráljon, pedig valójában a csaposlegény torkát vegyelemezte.
               Amikor végül megteltek az asztalok, már odakint a vörös teremben elkezdte
               dörzsölgetni a két kezét, hogy azok kellő lendületbe jöjjenek, és belépve a
               nagyterembe, kecsesen hajlongani kezdett a vendégek előtt, ősi vendéglősi tanok
               értelmében illemes kérdésekkel bosszantva őket. Azután ide-oda szaladgált,
               intézkedett, és végül a fizetésnél szép, aranyszegélyű cédulácskákat vont elő a
               zsebéből.</p>
            <p>A régi emberek megdöbbenve nézték a kietlen reformokat, aztán összesúgtak, és pár nap
               alatt eltűntek.</p>
            <p>Lakatosnál mindez egészen másként volt.</p>
            <p>Az ő vendégei is társadalmi állásuknak nagyjában megfelelően, bizonyos körökre
               oszlottak ugyan, de ezek a körök szerves kontaktust tartottak fenn egymás között. Ott
               minden ember ismerte egymást nemcsak név szerint, de ismerte mindenki a másiknak
               életét, tudta a kis titkát, és együtt sóvárgott vele reményeinek teljesüléséért.
               Megfordult ott is naponta vagy nyolc-tíz idegen, de azok hamar végeztek, és aztán
               eltűntek ismét. De aki a bennszülöttek közül oda belépett, az nem vendéglőbe ment,
               hanem hazatért. Ha a tér felőli üvegajtó megnyikkant, a szakácsnő kitekintett
               hivatalos kis ablakán, és parancsnoki hangon hátraszólt a konyhalánynak:</p>
            <p>- Mari! A Bitskei úr jön!... Hol a velős csont!?</p>
            <p>- Mari! A Fedor úr jön!...Üssön a levesbe két tojást.</p>
            <p>Az érkezettek odabent a nagyteremben leszereltek, aztán kimentek a vendéglősi
               szobába. Kezet csókoltak Lakatosnénak, és amíg az ebéd elkészült, leültek a feljáró
               lépcsőjére vagy máshová, megbeszélték a tegnap esti eseményeket, és megittak néhány
               csövecske törkölyt. Ebéd után senki sem zörgött, kellemetlenkedett, hogy fizetni
               akar, hanem az egyik szó nélkül letette a pénzt a pohárszékre - egy krajcárig annyi
               volt az -, a másik csak felpattant és elsietett - ez majd estére fizet -, a harmadik
               pedig, aki tegnap este összeveszett a vendéglőssel, cédulát küldött neki.</p>
            <p>- Kedves Péter, ha be nem ismered, hogy igazam volt, amikor azt mondtam, hogy a
               kontra volát negyven krajcár, nem fizetek! Viszontlátásra estére!</p>
            <p>Alkonyatkor az őslakók újra feltünedeztek, összeverődtek köreikben, melegen egymáshoz
               húzódtak, és attól fogva szőni kezdték ábrándjaikat, álmaikat, megbeszélték fájó
               szerelmüket, és szeretettel gyönyörködtek egymás mámorában. Néha egyikük kisurrant a
               másik terembe, titkon megpiszkálta a villamos zongora hátsó, láthatatlan kis
               vaskampóját, mire egy szilaj, görcsös fúga után felcsattant az offenbachi
               regedallam:</p>
            <p>Voltam király Beóciában,</p>
            <p> Voltam hatalmas és vidám!</p>
            <p>Olyankor csend lett, olyankor az őslakók szíve elszorult, és a terem gázlámpák
               fényében tündöklő csodaszigetté vált, amelyet hiába csapkodnak a külső ember-óceán
               szennyes hullámai.</p>
            <p>Mert e különös köztársaság tagjai, főként a belső kerek asztal vendégei, a szomorú,
               halk úriemberkék, mindnyájan voltak királyok már, mindnyájan voltak már hatalmasak és
               vidámak. De amikor a trónjuk összeomlott, a hatalmuk elmállott, mint a folyó kavicsa,
               és a vidámságuk fakó emlékcsokorrá fonnyadt, bolyongásaik közben valamely csodánál
               fogva rátaláltak a tört remények szigetére. A félbemaradt medikusból lett házitanító,
               a kényszernyugdíjba küldött törvényszéki aljegyző, az utolsó szigorlatán kétszer
               megbukott kvesztori díjnok, a milliomos bácskai földesúr kitagadott fia, az iszákos,
               kedves, furcsa kis zeneszerző, aki sem zenét, sem pénzt nem szerzett, hanem a gazdag
               nagybátyja véredényeiben gyülekező mészre csinálta várakozástól keserű tréfákat -
               mind egyazon ösztönből talált rá a helyre. Kifelé szépek és vidámak maradtak azután
               is, amennyire csak lehetett, csak egymás előtt nyitották fel lelkük sötét mélységeit,
               amikbe a világossághoz szokott szemek bele nem láthattak volna.</p>
            <p>Amikor a visszavásárlás híre szétfutott a kerületben, sok hónapos szoba tikkasztó
               nyári délutánjának csendjében serkentett boldog, vidám megbeszéléseket.</p>
            <p>Flórusz e napok egyikének estéjén találkozott régi ismerősével, Szirmay Gyurival, aki
               azt mondta neki:</p>
            <p>- Holnap este lesz a mi régi, kedves vendéglőnknek, amit a volt tulajdonosa
               visszaszerzett, az új felavatása! Jöjjön el velem, biztosíthatom, hogy jól fog
               mulatni!</p>
            <p>- Sajátságos - mondta Flórusz mosolyogva -, ma már harmadszor említik nekem azt a
               vendéglőt!... Jöjjön fel értem, kérem, holnap estére, azután majd együtt elmegyünk!
               Sajátságos emberek járhatnak oda, és én szívből utálom a hétköznapi embereket!</p>
            <p> A fiatalember már két hónapja eljött a sógorától, és most a Salétrom utcában lakott
               albérletben egy számtiszt özvegyénél. A régi lakástól vagy ötpercnyire vetődött el,
               ezért már az első napokban kidolgozott magában egy különös, csavaros útvonalat,
               amelyen indulva bárhova lejuthatott ugyan, de amelyik ellenkező irányban haladt a
               régi ház fekvésével. Ábrándosabb, színesebb perceiben elhitte magának, hogy úri
               önérzete kerülteti el vele a régi tájat és vele együtt a véletlen találkozás
               lehetőségét is, hanem egyébként nagyon jól tudta, hogy a fájdalmas, kínos emlékek
               elől szökik. Makacs, életerős, regényeskedő hajlamával azonban sikerült a kettőt
               olyan hangulatban összebékíteni, amelynek túlnyomó részét az érdekesség és az
               önkényes száműzetés fájó gyönyöre alkotta. De mindezek ellenére is, amint már
               említettem, időnkint megjöttek a tisztánlátás kínos percei, amelyekben szinte
               menekülni szeretett volna önmaga elől.</p>
            <p>Mert a sógorával való szakítása éppen annyira íztelen és gyerekes volt, amily
               fenségesnek és férfiasnak gondolta azt az első pillanatban.</p>
            <p>Irén, a sógornője kottyantotta ki egyszer előtte - nem bírt a titkával -, hogy a
               szülei már két hónapja nem fizetnek érte.</p>
            <p>- Ah, hiszen ez rettenetes! - mondta akkor Flórusz olyan hangon, mint a drámai hősök
               beszélnek. - Mién nem mondottad ezt meg előbb?</p>
            <p>Akkor tökéletesen elfelejtette, hogy már ugyanannyi idő óta gyáván bujkált a valóság
               elől. A leányka akkor nagyon megszeppent, és rimánkodott a fiúnak, hogy tegyen úgy,
               mintha nem tudna semmit, de a drámai hős már nem állhatott meg többé. Bezárkózott a
               szobájába, és hosszas tükörbe nézés és töprengés után végül sikerült összehoznia egy
               ostoba levélkét, amelyben gúnyosan ömlengő hálával köszönte meg sógorának eddigi
               szívességét és jótanácsait, amelyeket - írta - soha életében sem fog elfelejteni.
               Ígérte, hogy az ő egyetlen célja is az lesz ezután, hogy ő is osztálytanácsos
               lehessen, mert az ha az élet teteje, és végül negédes finomkodással bejelentette,
               hogy elköltözik, miután belátta, hogy nincs joga sógora jóságával visszaélnie.</p>
            <p>A levelet egy alkalmas pillanatban elhelyezte sógora íróasztalán, aztán elszökött
               hazulról. Pár napig egyik barátjánál lakott, azután szobát bérelt, és a holmijáért
               hordárt küldött. A hordár vissza is jött, de nem a holmival, hanem egy levéllel,
               amelyet a sógora írt.</p>
            <p>“Kedves Flórusz! Megbolondultál!? Jöjj vissza azonnal!”</p>
            <p>A fiatalembert a tacitusian rövid stílus erősen lesújtotta, és újabb levelet írt,
               amelyet ezzel a gyönyörű mondattal végzett: “Látni fogod, hogy elhatározásaim acélból
               vannak!”</p>
            <p>A válasz ismét rövid volt:</p>
            <p>“Tökfilkókkal nem tárgyalok! Tégy, amit akarsz!”</p>
            <p>Az ügy ezzel lezárult.</p>
            <p>A fiatalember akkor elment egyik barátjához, egy dúsgazdag fiúhoz, és nagyobb
               mennyiségű pénzt kért kölcsön tőle. A jövővel szemben való nemtörődöm bizakodás
               azonban egyetlen pillanatra sem rendült meg. Tudta, hogy még sok hasonló forrás áll
               rendelkezésére, és úgy képzelte, hogy amint a diplomája a kezében lesz, mindent a
               legnagyobb könnyűséggel fog visszafizethetni. Haza is írt egy magasztos levelet
               többször hangoztatva benne, hogy amíg őt az élet le nem tiporja, addig ne féljenek
               semmitől, nem gondolva meg, hogy ezzel a levelével mennyi bánatot okozott a két
               szomorú, szegény kis öregnek. Azok azután kérték, rimánkodtak neki, hogy térjen
               eszére, és menjen vissza a sógorához, de hiábavaló volt minden.</p>
            <p>Flórusznak mindjárt a szecesszió legelső napján csalódásokon kellett átesnie.</p>
            <p>Az özvegyasszony, akihez költözött, a legkisebb jelét sem adta hálatelt örömének,
               amiért a sors ily csodálatos, tökéletes urat vetett hozzá, sőt később is, amikor
               hanyag, játszi célzásokat tett a családját meg az összeköttetéseit illetőleg, és
               mellesleg megemlítette a maga bizarr életfelfogását, a fanyar kis vénasszony csak
               bólogatott, csak nézett rá acélkék szemével, mintha azt mondta volna, hogy neki ugyan
               beszélhet, neki már sok szobaúrral volt dolga, és ő jól tudja, hogy a milliomosok
               fiai nem ilyen piszok kis szobában szoktak lakni.</p>
            <p>- Ám legyen! - mondta Flórusz, önmagával is ilyen érdekes mondatokban beszélve,
               amikor észre kellett vennie fellépésének hatástalan voltát. - Tehát minden vonalon
               keresztül kell vinnem az úri, hideg elzárkózást! Az ember egyre csak tanul!... Hiba
               is lett volna részemről, ha túl közel eresztek magamhoz bárkit is, aki lelkem nívója
               alatt áll!</p>
            <p>Akkoriban ezeknek az eseményeknek a hatása alatt érdekes és fontos elméletet állított
               fel a maga számára önmagát illetőleg, amelyről, azt hitte, hogy új és szűz eredeti.
               Feltételezte, hogy életének bizarr folyását - mert az eddigi eseményeket már
               bizarraknak és rendkívülieknek ítélte, sőt garanciát látott bennük a továbbiakra
               nézve is - az a körülmény okozza, hogy őbenne voltaképpen két emberi lélek lakik és
               harcol szakadatlanul. Az egyik, a nagyobb, a főbb, az igazi, a köznap kereteiből való
               kilendülést kétszerkettőien természetesnek találja, a kisded polgári megdöbbenéseket
               nevetve felrúgja, tehát szuverén úr, aki önmagáért minden körülmények között
               megfelel. A másik, az alárendelt, az unalmas, tűrt cseléd, az talán csak úgy lopózott
               belé a szürke emberek között, és beéri azzal, ha urának olykor fanyar tanácsokat
               suttoghat, és a kedvét megmérgezheti. A kérdés tehát nyíltan állt előtte: az ő élete
               voltaképpen akkor kezdődik majd, amikor a szuverén úr elunja a nyafogást, és végleg
               kitaszítja az unalmas, ízetlen lakótársat.</p>
            <p>Flórusz ezzel az elmélettel aztán csodákat művelt, ennek az elméletnek a segítségével
               utóbb mindent elintézett.</p>
            <p>Azon a pénteken - talán emlékeztek arra a pénteki napra? - a szokott időben elment a
               megszokott helyre, és ugyancsak a szokott módon találkozott is az asszonnyal. Malvin
               remegő szívvel tette kezét a fiatalemberébe, mert éreznie kellett, hogy annak a
               szörnyű estének, a nehéz fogadalmaknak, az új, keserű elhatározásoknak nyoma sincsen
               többé a lelkében, hogy tehetetlen gyengeségében nem kíván mást, mint a régi
               tündérálom visszatérését. Akaratlanságának tudata marcangolta a szívét, lángba
               borította az arcát, de csak ment engedelmesen, vakon, úgy, mint régen.</p>
            <p>Hanem amikor odaértek a kedves ház elé, nem volt ereje többé, hogy önmagát, az örök
               asszonyt megtagadja, és tovább is rejtegesse azt, amit megtudott. Fátyolos szemét a
               szuverén úrra, a derék kis jogügyi tanácsosra emelte, és mialatt mosolyra
               kényszerített ajkai az elnyomott sírástól rángatóztak, azt kérdezte tőle halkan,
               remegve:</p>
            <p>- Ma is fogja kéretni a sógora?</p>
            <p>Akkor elég lett volna, ha a szuverén úr erőt vesz önmagán, ha valahogyan elrejti
               kipirult arcát - az sem lett volna baj, ha nem sikerül, elég lett volna a puszta jó
               szándék is -, ha mit sem sejtő arcot mutat, ha kijelenti, hogy nem érti a kérdést, és
               nyomban áttér valami másra, vagy akármi - hanem a nyegleség ördöge abban a
               pillanatban elfeledtette vele az első kis gazságot, el a megbánások éjszakájának
               fogadalmait, el az ébredező szerelmet, mindezekért az érdekességnek egyetlen
               pillanatnyi gyerekes örömét kínálva cserébe, és ő ezt az utóbbit választotta. Nem
               leplezte kis zavarát, sőt bosszantó fölényeskedéssel mosolygott, mintha azt mondta
               volna: már én ilyen kis ördög vagyok édesem!</p>
            <p>Az asszony észrevette a mosolygást, és a lelkét újra elöntötte a megaláztatás keserű
               mérge.</p>
            <p>Még megindultak a lépcsőn felfelé, ott azonban Malvin előtt feltűnt a férje múltkori,
               elgyötört, szomorú, könnyes arca, és visszacsendült fülébe a gyenge, tehetetlen ember
               csukló sírása. Dermedten meredt a szörnyű látomásra, majd kirántotta kezét a
               fiatalemberéből, megvetően végignézett rajta, azzal megfordult és elsietett.</p>
            <p>Flórusz akkor sokáig állt még ott mozdulatlanul. Úgy volt, hogy utánasiet az
               asszonynak, izzó szavakkal bocsánatot kér tőle, de a lába nem mozdult. Gyávának és
               hitványnak érezte magát, és otthon hiába próbált vidám és gondtalan lenni, hiába
               tréfált a sógornőjével, a szíve megrebbent, és a kezét el kellett rejteni, mert
               érezte, hogy fázósan remeg.</p>
            <p>Két hónap múlt el azóta, hogy az asszonyt nem is látta, hírt sem hallott felőle, de a
               gyötrelmes kép sokszor kiújult álmaiban. A piros nyakkendőt elásta valami lommal telt
               láda fenekére, nehogy az emlékeit visszaidézze, de azok hívatlanul is visszajártak,
               és amikor halkan megérintették a vállát, hogy: itt vagyunk!, és suttogni kezdtek a
               fülébe, ijedten menekült előlük vidám barátai közé vagy egyebüvé.</p>
            <p>Amióta azonban az elméletét felállította, a nagyszerű, a főlélek ilyen
               kísértetjárások alkalmával azt mondta a vergődő, sóhajtozó másiknak: te azt nem
               érted! Aki valamire el van hivatva, aki számára különös életút van kijelölve, annak
               össze is kell tudnia tiporni azt ami gátolja abban, hogy úgy cselekedjen, amint
               különös lelke kívánja! Nem tudom, hogy miért, de érzem, hogy ennek így kellett
               történnie, kellett, hogy rommá döntsem azt a szép, de céltalan kis világot! Maga a
               nagy természet is csak rombolás helyére tud újat építeni!... Az aggódó, szürke
               pótlélek ugyan azt szerette volna válaszolni, hogy: barátom, te oly arcátlanul és
               ostobán hazudsz, mint a kis kölyök, ha bajban van! - de nem felelt semmit, és így a
               dolog valahogy rendbe jött.</p>
            <p>De minden, minden belehullt, és élét, súlyát veszítette abban a tündéri forgatagban,
               amelyben új szerelmének izzó élményei keringtek körülötte, elfedve a szemét, a fülét,
               hogy ne láthasson mást, mint az ibolyakék szemek ragyogását, hogy ne hallhasson mást,
               mint újra meg újra csak azt, amit a leányka legutolsó találkozásuk alkalmával mondott
               neki: amióta az ajkamat megcsókolta, olyan szomorú vagyok, hogy legjobban szeretnék
               meghalni!... Miért is tette!?...</p>
            <p>Egy hónapja volt már ennek, azóta nem látta a leányt.</p>
            <p>A sógorával való szakításról annak idején nem szólt a kis családnak, csak később
               említette, nehogy valami ellentmondásba keveredjék, hogy kibérelt egy kis hónapos
               szobát <hi>is</hi>, mert otthon a folytonos vendégeskedés miatt nem tud
               tanulni.</p>
            <p>Nordheimerékhez hetenkint csak egyszer ment el már akkor is.</p>
            <p>Az örökségügy valahogy elkopott, lehetetlenné vált, de hiszen akkor már nem is volt
               szükség semmiféle ürügyre. Nordheimer is, a felesége is tudta már, hogy mennyiben áll
               a dolog, ezt is tudták, hogy a fiatalember esténkint megvárja a leányt. Tudtak
               mindent, de egyelőre nem bolygatták a dolgot. Rendületlenül bíztak a leánykában, az
               elegáns fiatalember társasága pedig módfelett hízelgett nekik. Járni nemigen jártak
               sehova, és így nem is igen volt, aki beleszólt volna a dologba. Később Ramazetter is
               észrevette, hogy fölöslegessé vált, és lassankint elmaradt.</p>
            <p> Az volt a legszebb tavasz; a bágyadtan lobogó nap arca napról napra diadalmasabb
               pompában égett, a budai hegyek kis nyaralói, amik azelőtt oly árván fehérlettek a
               messzeségben, lassan-lassan zöld lombok közé rejtőztek, a gyepszőnyeg nyers, nevetően
               vidám zöldjébe naponta új és új árnyalat vegyült, és hajnalonta a nyitott ablakon
               keresztül vidám madárfecsegés törte szét a csendet.</p>
            <p>Piroska a Duna-parton szeretett járni, vagy a kis propellerek reszkető fedélzetéről
               nézni a haldokló napnak a vízen szétömlő, ragyogó vérét. Mindketten szerették a
               víztükör ezer rejtelmét, mindketten sokáig elnézték a vízbe hullott lombot vagy a
               hontalan, árva kis fatönköt, amire ki tudja, mi sors vár. Bármely érzést vagy
               gondolatot könnyűszerrel tudtak átültetni egymás lelkébe, szilárdabb ütközőpontnak
               nyoma sem volt sehol, és ez azzal a meggyőződéssel gyönyörködtette őket, hogy
               egymásra <hi>kellett </hi>találniok, holott a valóság az volt, hogy
               különben is egyénietlen, csak szeretettel és a minden felett való csodálkozás
               készségével telt lelkű, most meg éppen szerelmétől tehetetlenné zsarnokolt leányka
               egyetlen pillanat alatt magáévá tett mindent, öntudatán kívül is, ami a fiatalember
               izzó gondolatvilágából kipattanva feléje közeledett. És ha megfordítva történt, már
               csak ezeknek az érzéseknek és gondolatoknak a visszfényéről lehetett szó, de ők ezt
               nem tudták, és töprengéstelen boldogsággal örültek egymásnak. Mindaz a kissé
               színpadias kiválóság, amelynek a fiatalember birtokában volt, teljes fényében
               csillogott e séták alatt - kár lenne a színpadiasságot félreérteni a szerelmes
               fiatalember terhére; egyetlen lángoló szerelemből sem hiányozhatik az - ha az ifjú
               szépen kidolgozott termetére fordult a szó, a fizikai, a testi erő gyönyörűségeibe
               merültek, elfeledve, hogy a legelső nagy kezű munkásember legázolhatná őket; ha a
               fiatalember francia vagy angol idézeteket szőtt a beszédjébe, a szerelmes leány
               szemében a tudás glóriája övezte őt, és gondtalan, öntudatlan titok maradt
               mindkettőjük előtt, hogy a tudásnak itt körülbelül vége is van: és végül, ha Flórusz
               a sárgán ringó, végtelen rozstáblákról és a vidéki kastély hűvös termeiről álmodott,
               ismét nem akart megcsalni senkit e mérhetetlen nagy világon, csak önmagát. A
               fiatalembert akkor már gyötörni kezdte az élet; amely napon újabb szomorúság ült a
               lelkére, amelyiken újabb csalódás vigyorgott a szemébe, újabb megbántás tört rá
               orvul, annak az estéjén ezerszer több gyengédséggel övezte e leánykát, ezerszerte
               engedelmesebb volt annak minden kis szeszélyével szemben; csak a faragatlan, gyáva
               fickó torolja meg az őt ért csapásokat, megaláztatásokat azokon, akiket a sors az ő
               akarata alá rendelt. Legfőként pedig akkor érezte, hogy Piroska az egyedüli, akihez
               sebzett szívével menekülhet, amikor önmagában kellett csalódnia, ami pedig akkor már
               nemegyszer elérte szintén.</p>
            <p>Azok a bizonyos bevásárlások, amelyeknek ürügye alatt a leányka eleinte kiszökdösött
               a találkozóra, régóta lelepleződtek már, már az asszony járt a dolgok után, a
               fiatalok mehettek a maguk útjára, és azért sem szólt senki, ha Piroska csak későn
               este ment haza. Ilyenkor Flórusz csak a kapuig kísérte, hogy a háziak mendemondáit
               elkerüljék. Amikor elváltak, a fiatalember kezet csókolt a leánynak, és aztán
               mindegyikük egyedül maradt aznapi emlékeivel, újra meg újra átgondolnivalójával.
               Flórusznak nem volt a lelkéhez oly közel álló bizalmasa, akinek beszámolhatott volna
               a tündéri percekről, a leánykát meg nem zaklatták azokkal a fondor, cselszövő
               kérdésekkel, amelyek oly igen otthon vannak a lányos házaknál. A két öreg talán
               visszaálmodta a régi időket, és akkor már mindegyikük tudta is, miről beszéltek a
               fiatalok. Nevelőanyja néha megsimogatta a leányka haját, s gyengéden kérte, hogy
               legyen úr maga felett, de csak annyi volt az egész. Piroska ilyenkor megcsókolta az
               anyja kezét, de magában már nagyon jól tudta, hogy az fog történni, amit Flórusz
               akar.</p>
            <p>Május huszonhatodikán volt Flórusz első ünnepélyes találkozása önmagával. Akkor tudta
               meg először, hogy eddig csak egy felületesen ismert ismerőst látott maga előtt,
               valahányszor kedvtelve nézegette magát a tükörben.</p>
            <p>Ezen a napon Budán jártak.</p>
            <p>Előző éjszakán Flórusz a leányról álmodott, de reggelre csak édes derengés, szomorú
               gyönyörűség maradt belőle, maga az álomkép elröppent. A nap jól telt; a délutánt új
               világának már megszeretett néhány emberével töltötte egy kis Duna-parti vendéglőben,
               és a sok új benyomás, a sok szokatlanság, amit ott hallott, azzal a meggyőződéssel
               töltötte el, hogy most kezdi az életet a maga valójában megismerni. A kisvendéglői
               élet akkor még elég új volt számára ahhoz, hogy elhiggye, hogy az ottani
               spriccer-liberálisok, az élet e fölényes felülről nézői odakint a nagy forgatagban is
               úgy cselekszenek, amint ott beszélik, nem pedig pusztán csak álmodoznak arról,
               ahogyan szeretnének vagy szerettek volna. Mindegy: a fiatalember végső benyomása az
               maradt, hogy ma részesült az első komoly életstúdiumban, amióta magára maradt, és ez
               örömmel töltötte el.</p>
            <p>Este hat órakor találkoztak, akkor áthajókáztak a Lánchíd budai fejéhez, és onnét
               karöltve sétáltak fel a Halászbástyára.</p>
            <p>A keskeny Jezsuita lépcsőn kisebb, iparosnak látszó társaság jött szemközt velük, és
               az egyik leány meglepetve nézett Piroskára és az elegáns fiatalemberre, és arcára
               kiült az irigység. És ahogy elhagyták őket, anélkül hogy hátranéztek volna,
               megérezték, hogy a társaság utánuk leselkedik, és róluk suttog.</p>
            <p>- Ki volt ez a leány? - kérdezte Flórusz.</p>
            <p>Piroska közönyösen legyintett, pedig a szívét szinte szétfeszítette a boldogság.</p>
            <p>- Valamikor jó barátnők voltunk, együtt jártunk iskolába, de már régebben elszoktunk
               egymástól! Lehetetlen kitartani vele! Annyira irigy, hogy lassankint minden barátnője
               meggyűlölte!... Látta az arcán most is azt a kaján irigységet?</p>
            <p>- Ó, igen, láttam - mondta Flórusz könnyedén -, pedig igazán nincsen rá semmi
               különösebb oka!</p>
            <p>A lány pár pillanatig hallgatott, majd pirulva, halkan azt mondta:</p>
            <p>- Azt én tudom jobban!</p>
            <p>Felemelte a szerelemtől izzó és a szeméremtől nedves szemét, és Flórusznak akkor
               hirtelen, boldog váratlanságban eszébe jutott az álma.</p>
            <p>Azt álmodta az éjjel, hogy megcsókolta a leány rózsaszínű vállát. A csók nyomán akkor
               is ily nedvesen égett az ibolyaszempár, az hozta vissza az álomképet.</p>
            <p>Akkor már fent voltak a bástya emeletén, és lenéztek a millió fényben úszó
               városra.</p>
            <p>- Mintha valami mérhetetlenül nagy tündérkertet látnék! - mondta a leány, szinte
               könnyezve a boldogságtól. Nem járt még soha ezen a vidéken.</p>
            <p>Egyedül voltak ott fenn, csak az alsó folyosóról hangzott fel itt-ott egy-egy lépés
               egykedvű koppanása.</p>
            <p>Flórusz előtt hirtelen újra feltűnt az álomkép. A torka elszorult, füle zúgni kezdett
               a felcsapódó vértől, átölelte a leányt, és megcsókolta az ajkát. A leány nem mozdult,
               nem szólt, sokáig hallgattak még azután, és nem néztek egymás szemébe. A szívük
               remegéséről megtudták, hogy lelkük fehérségén már ott a fekete pecsét.</p>
            <p>Másnap csalták önmagukat is, egymást is: közönyös dolgokról beszéltek, hanem
               harmadnap a leány hirtelen sírni kezdett, és akkor mondta, hogy a csók íze után a
               halálra vágyódik.</p>
            <p>Azóta nem látták egymást.</p>
            <p>Ezen az éjszakán Flórusz, amikor hazament, megint belenézett a tükörbe, nem a pompás,
               csiszolt konzoltükörbe, mert annak híre sem volt már a szegényes kis szobában, hanem
               a falon fityegő ócska, szivárványos jószágba, amit talán a sok albérlő nézett ilyen
               homályossá, és azt mondta a visszanézőnek:</p>
            <p>- Kedves barátom, maga bolonddá tartott engemet! Elhitette velem, hogy okom van félni
               a magam gyengeségétől, és ezért mindenféle buta kis mesét komponáltatott velem a
               magam megnyugtatására! Menjen, ahová akar, elég vagyok én magam is ahhoz, hogy úr
               maradjak. Lássa, ma este még úgy éreztem, hogy menthetetlenül beleszédülök az
               örvénybe, és most már bizonyosan tudom, hogy ha a szívem szétszakad is, nem fogom
               addig látni a bólogató fejecskét, amíg ezek a pokolbeli lánggal égő gondolataim el
               nem hagynak!... Én úr vagyok, és az úr csak úri dolgot művel!</p>
            <p>Másnap valami ócska, naiv mesét írt a leánynak - gyalázatnak tartotta volna valami
               komplikált, körmönfont hazugsággal előállani -, amiért most bizonyos ideig nem
               mehet.</p>
            <p>Hanem a leányka tudta jól, hogy mi történt szerelmesének lelkében.</p>
            <p>Elment a templomba, keservesen sírt, hanem a fiatalembert csak ezerszerte jobban
               szerette, mint azelőtt.</p>
            <p>Két hónapig nem látták egymást, addig csak vágyódó gyönyörűséggel sejtették, hogy a
               közvetlen közelségben leskelődik már a pillanat, amelyik újra összehozza őket.</p>
            <p> Kedden, azon a napon, amelyen az ismerőse meginvitálta a Lakatos-féle
               másodfelszentelésre, Flórusz levelet kapott édesanyjától. Már a borítékon megismerte
               az írást, és ösztönösen félt a reá váró szomorúságoktól.</p>
            <p>A levél, még ha a címzése ismeretlen is, az ezeregyéj bűvös palackjára emlékezteti új
               gazdáját, amiből ki tudja, minő szellemek, jók vagy gonoszak rebbennek-e elő, ha az
               útjuk szabad lesz? Az apró, fekete betűk életre kelnek, előrajzanak börtönükből, és
               ha szemed előtt eljárták csodálatos táncukat, befúródnak a lelkedbe, és örömre
               gerjesztik vagy megmérgezik azt. Bármint van, az a pillanat, amelyben a levelet
               felbontod, nem barátod, mert megbolygatja legjobbadat, a nyugalmat.</p>
            <p>Legfélelmesebb az elszegényedett anya levele.</p>
            <p>Jobb volna talán, ha feltárná a bajokat a maguk vadvörös nyerseségében, ehelyett
               azonban a reszketeg sorok között a véget nem érő sejtelmek undok embriói nyüzsögnek,
               elfedezve az Isten segedelmére való értékes és becses utalásokkal és szívet facsarón
               együgyű jó tanácsokkal.</p>
            <p>“...és menj el Facsinay úrhoz - írta az édesanya -, ő nagyon szeretett téged, sokszor
               lovagoltatott a térdén, és így hívott: szőke kis aprólékom! Ő bent van a
               minisztériumban, ő majd hamarosan szerez neked valami jó állást, és azután vége lesz
               minden gondodnak!”</p>
            <p>Ez a Facsinay mint csesztregi földesúr valamikor szomszédjuk volt odalent, de amikor
               a jó öreg rebesszerek, mauzik és cupásszok egy feneketlen neszmélyis üvegen keresztül
               felszippantották egész Csesztreget, feljött Pestre, és díjnok lett a
               belügyminisztériumban, de onnét nemsokára kitolták. Már két évvel ezelőtt meghalt
               paralízisben.</p>
            <p>“...menj el mindennap a templomba, kérd buzgón az egek urát, hogy segítsen rajtad, és
               majd meglátod, minő megnyugvást szerez ez lelkednek.”</p>
            <p>Úgy lesz, anyám! - gondolta Flórusz mosolyogva. - Ezt a megnyugvást aztán majd
               papírba csomagolom, és hazahozom a háziasszonyomnak, hogy süsse meg ebédre!</p>
            <p>Hanem a legnehezebb még hátravolt.</p>
            <p>“...Itt is, ott is maradt még valamicske, amire már nem is számítottunk, a Dugonyi
               szomszéd is - emlékszel még rá? - meghozta a régi adósságát, hát ami fölösleges kis
               pénz így összejött, azt a mai postával elküldöttük a címedre.”</p>
            <p>Flórusz elhalványodott.</p>
            <p>Ez kemény csapás volt.</p>
            <p>A legelső pillanatban arra gondolt, hogy a pénzt nyomban visszaküldi egy levél
               kíséretében, amelyben nem mond ugyan semmi konkrétumot - mi valóságot mondhatott
               volna, ami kellemes lett volna? -, hanem amelynek mesterségesen laza, szétfolyó
               mondatai közül mégis olyasmi fog előcsillanni, hogy a pénzküldés bohóság volt, hogy
               ők, az öregek odalent túlontúl meg vannak döbbenve az élettel szemben, ami pedig ezer
               alkalmat ad a megújhodásra és így tovább.</p>
            <p>Flórusz már megint és már megint, maga tudtán kívül, csaláson törte a fejét.</p>
            <p>Hanem amikor megszokott délutáni álmára hajtotta a fejét a kopott, rugója züllött
               ripszkanapéra, amikor megkerülték a félálmok, amik oly játszian összekuszálják a való
               élet valóságos és morál pingálta körvonalait - amikor testét megszállta a
               gyönyörteljes zsibbadás, a tülekedésből való kikapcsolódás érzése és vele együtt a
               semmi konvenciós aggálytól tönkre nem fanyarított tudat, hogy én vagyok a végtelen, a
               nagyszerű forgás tengelye, a legelső, és hogy az altruizmus, a morál, a becsület csak
               a szükséges ungventum, a mely e forgásból kisimítja a zökkenőket -, akkor már nem
               volt szüksége hazugságra. És végül, amikor ráeszmélt - csak most, hogy már itt volt a
               segély, addig nem -, hogy a korábbi pénze, kedves, pajzán szokásához híven sokkal
               előbb elfogyott, mint ahogy ő számította - akkor meg már bizonyosan tudta, hogy a
               pénzt el kell fogadnia. A kellő indokolás nyomban készen is volt: ő most van az
               élettudományok nagyszerű lendületében, és ennek a tandíjnak a segítségével ő majd
               ezerszeresen többet tud tenni úgy önmagáért, mint a szüleiért, éspedig ezúttal nem
               oly csodálatos, lehetetlen, ábrándos utakon, amint ezt édesanyja írta - nini! ezt egy
               alkalommal, majd akkor, amikor a nagyszerű tervek már beteltek, kedves, megbocsátó
               humorral meg is fogja említeni az édesanyjának -, hanem komolyan, az élet letiprása
               árán. - Legnagyobb súllyal azonban az esik a latba, amit már többször hallott, és
               amit igazán nem is nagy mesterség kitalálni, hogy a karrierje kezdetén levő úri
               fiatalembernek jól kell eleresztve lennie hazulról, a benyomásoknak, amelyeket kezdő
               útján tesz, kellemeseknek kell lenniök. - Szegény, buta kis Flórusz akkor még azt
               hitte, amit mindnyájan hittünk az ő korában, hogy a maga diadalmas, önmegelégedett
               hangulatait mások is annyira becsülik, mint ő maga nagy, fontos önpillanataiban.</p>
            <p>Amikor felébredt, a délutáni alvást követő gyűlölködő hangulat tisztult világánál
               kissé tépettnek látta délutáni okoskodását, hát kénytelenségből kompromisszumra
               lépett önmagával, és elhatározta, hogy a pénzt Piroska örömére, boldogságára
               fordítja. Ő már a családi szeretet-együttesbe tartozik, a leány öröme vissza fog
               sugározni őrá is, és a munkakedvét emeli, így hát a pénz mindnyájuk javára fog
               kamatozni.</p>
            <p>És a hangulatbeli helyzet egyre javult; amikor az ismerőse feljött érte, már
               nyugodtnak, vidámnak és az őt megillető formás fölényeskedésre késznek érezte
               magát.</p>
            <p>Ezek az érzései azután teljes virulenciájukban ki is ültek a külsejére; ő maga is
               érezte a lépésein, minden mozdulatán, hogy teljes birtokában van minden tőle
               telőnek.</p>
            <p>Ha lettek volna is ez irányú kétségei, azok nyomban elenyésztek volna az őslakók
               magatartásának láttán. Azok nyugtalanok, feszélyezettek voltak, és idegenkedő
               merevségükből nem volt nehéz kiolvasni, hogy önmagukat álmodták vissza olyannak, mint
               az új jövevény, minélfogva abban álmaik megcsúfolóját látták. De mindez rövidesen
               másként lett, mert a könnyelműségre, a bolondos különösségekre hajlamos Flórusz nagy
               könnyedséggel találta bele magát e száműzöttek külön kis világába; elmés volt ő is,
               mint azok, tudott gyönyörködni a szegények, a reményüket vesztettek ötletes
               cinizmusában, amit eleinte csak mint annak felette álló, attól nyugodt biztosságba
               visszavonult hallgató vett tudomásul, bár a félő sejtelemtől néha megrebbent a szíve,
               amikor látnia kellett, hogy különös, hajótörött úgy ismerőseit annyi szeretettel és
               oly könnyen érti meg - hanem ahogy a bor fogyott, és a fáradt szemek kigyúltak, ő
               maga is belesodródott a keserű elmésségekbe, és már azzal sem törődött, hogy mérges
               iróniája önmagának is gyönyörűséget szerzett.</p>
            <p>Hanem amikor a kocsmát bezárták, és a társaság kávéházba vonult, ő megszökött tőlük,
               és egyedül sétált be a Centrálba egy feketére.</p>
            <p>Fél három lehetett, amikor megindult hazafelé.</p>
            <p>Az éjszaka hűvös volt; felhajtotta kabátja gallérját, és elfogta az apró fázások
               kellemes érzése. Mosolyogva gondolt vissza a különös estére, és egyre azt a furcsa,
               zárkózott emberkét látta maga előtt, aki két társával együtt ott ült a mellettük levő
               asztalnál, egész éjjel alig szólt kettőt, hanem időnkint rámutatott az asztalon álló
               móri borospalackra, és azt mondta: Memento mori! Azzal töltött és ivott.</p>
            <p>- Milyen kár, hogy ezt a zárkózott kis bortömlőt nem hívták Mórnak!... Passzió lett
               volna, amikor a fizetésre került a sor, azt mondani neki: és most te memento,
               Móric!... Micsoda ostobaságokon töröm én a fejemet!... Szép kis indulás az új élet
               felé!... No, mindegy!... Egyszer volt, vége van!... Gyerünk haza!</p>
            <p>Otthon két levelet talált az asztalán.</p>
            <p>Úgy látszik, ma a levelek napja van! - gondolta vidáman. - Lássuk csak őket!</p>
            <p>Az elsőnek címzéséről finom női írás mosolygott feléje. Ismerte a betűket, de most
               képtelen lett volna megmondani, ki írta a levelet.</p>
            <p>- Ki lehet ő, és honnét tudja a lakásom címét?</p>
            <p>Irén írt, a sógornője.</p>
            <p>Hívta, hogy látogassa meg őket, mert ő is meg a nővére, Berta is, nagyon szeretnének
               beszélni vele. - “Ha a sógoroddal nem akarsz találkozni - írta a leány -, jöjj esti
               öt és hét között, olyankor bizonyosan nincsen itthon!”</p>
            <p>Flórusznak jólesett a tudat, hogy érdeklődnek iránta. Főként Irén részéről volt
               ránézve a dolog kellemes. De mindent tönkretett a sógorát illető gyengéd célzás.</p>
            <p>- Ha nem akarok vele találkozni!?... Hm! Tehát kímélnek, mert sejtik, hogy azok
               után... Brrr!... Ezzel ugyan kár volt a hangulatomat megmérgezni!... Majd holnap
               felelek rá!</p>
            <p>A másik levél idétlen, girbegörbe írással volt megcímezve és a régi lakásra
               dirigálva. Arra is Irén írta rá a helyes címet.</p>
            <p>Flórusznak nagyot dobbant a szíve. Az írást nem látta még soha, de már egészen
               bizonyosan tudta, hogy a várva várt perc elérkezett.</p>
            <p>Nordheimer írt, és meghívta a fiatalembert szombat estére vacsorára. A házasságuk
               huszonöt éves fordulóját ünneplik, és a joghallgató urat <hi>mindenki</hi> - ez a szó alá volt húzva - okvetlenül elvárja, hogy jelenlétével
               az ünnepély fényét emelje. Nota bene gyanánt azt írta Nordheimer, hogy rajta,
               Flóruszon kívül mindössze az ő két öreg <hi>colekája</hi> lesz ott,
               senki más.</p>
            <p>Ah, ez Piroska műve! - gondolta Flórusz boldogan, szívéhez szorítva a levelet. - Ott
               leszek!</p>
            <p>Ezen a hajnalon oly pompás azúrkék virágok nőttek elő a ripszkanapé alól, hogy özvegy
               Jannischné, a háziasszony is bizonyára megbocsátott volna nekik, amiért az ő
               engedelme nélkül vettek ott lakást.</p>
            <p> Az úgynevezett cédularendszer előnyös vagy hiábavaló voltáról természetesen lehetne
               vitatkozni, de az kétségtelen, hogy minden fogyatékossága mellett is örömre vagy
               bosszúságra hangolja, vagy leggyakrabban csüggedésbe hajszolja az embert, amiből
               egyébként igen szép önvigasztaló, ága-bogas bölcselmi mondatok szoktak születni -
               denique mindenképpen kiragadja a hamuszürke tespedésből, amibe pedig az ingerlékeny,
               de könnyen szomorú, önmagát siratgató ember úgy szereti magát nyakig beásni. - Maga a
               cédularendszer csak annyi, hogy az ember a teendőit - a régen halogatottakat
               összevegyítve a szinte még nyers újakkal - felírja egy kis cédulára abban az időbeli
               sorrendben, amelyben azokat el akarja végezni. Amelyiken aztán túlesett, azt színes
               ceruzával - legjobb a piros, az a vidámság színe - kihúzza. A cédulát legcélszerűbb
               állandóan a mellényzsebben hordani. - Idáig egészen rendben is van a dolog, és a
               cédularendszer ellenzőinek csak ezután kezd igazuk lenni. Mert tegyük fel, hogy az
               egyik tennivalóról makacsul megfeledkezem. Ennek az emlékeztető felírását, ahogy
               egyazon változatlan merevséggel vigyorog rám a papírról, utóbb annyira meggyűlölöm,
               hogy azután már csak azért sem végzem el a dolgot. Baj van akkor is, ha az ideges,
               nyugtalan ember az egyik dolgot végre elintézte, de az emlékeztető felírást
               elfelejtette kihúzni, pedig már oly régen várt erre a gyönyörre, és ez csak akkor jut
               az eszébe, amikor már lefeküdt, és elfújta a lámpát. - Kihúztam én ezt az undok három
               szót, ami már két hete gyötör, hogy: <hi>levél Nyefeghy mérnöknek?
               </hi>- kezd töprengeni párnái között. - Nos, és ha nem húztam ki, hát majd kihúzom
               holnap!... Egyébként is majdnem bizonyos, hogy kihúztam!... Persze!... hiszen még
               mondtam is: ne neked, Nyefeghy... Vagy ezt akkor mondtam, amikor a levelet
               bedobtam?... Érdekes!...Utóbb még igaza lesz annak a buta Tököndeynek, hogy a
               szememből némi paralitikus nyájasság és szelídség mosolyog elő!... Ejh, neuraszténia
               az egész!... Más, egészséges idegzetű ember az én helyemben azt mondaná, hogy egye
               meg a fene Nyefeghyt, és befordulna a fal felé!... Ezután én is úgy fogok tenni!...
               Ezt az egyet még megnézem, de aztán vége az ilyen ostobaságoknak! - Azzal felkel, és
               amikor látja, hogy a Nyefeghy-ügy jó vastagon ki van húzva, dühében széttépi a
               cédulát, és az álom akkor már ki is ment a szeméből.</p>
            <p>Flórusz még a felszentelést követő nap reggelén, déli tizenkét órakor, felírta a
               teendőit. A pénz még reggel megérkezett, azt meg kell köszönnie; írnia kell Irénnek,
               és értesítenie kell Nordheimeréket, hogy okvetlenül elmegy, mert erre külön felkérték
               a levélben. A szürke nadrágját el kell küldenie vasaltatni, és ami a legfőbb, a
               lakkcipőivel okvetlenül kell tennie valamit, mert az egyik, bár még nem repedt ki, a
               kisujjánál oly éles ráncba hajlik, hogy katasztrófa bármely pillanatban beállhat. Ő
               pedig kizárólag csak lakkcipőben akar megjelenni, mert eddig még mindig abban látták.
               Különben is a sárgát már megvizsgálta, de az nagyon viseltes, mivel az egész tavaszon
               azt nyaggatta, a fekete bőrcipőben pedig a fűző össze van csomózódva, és ő az
               ilyesmivel nem bajlódik, mert idegessé teszi. Az utóbbi időben úgyis nemegyszer
               kellett észrevennie önmagán, hogy minden csekélység felingerli, és olyankor a
               legkomolyabb dolgairól is megfeledkezik gyűlölködő töprengései közben.</p>
            <p>Délután a kávéházban fel is merült előtte a terv, hogy a szüleitől kapott pénzt a
               gardróbja kiegészítésére és restaurálására fogja fordítani, mert ha pontosabban
               utánagondolt, itt is, ott is volt némi baj. De a tervet gyorsan leintette, mert úgy
               érezte, hogy megcsalná Piroskát, akinek a pénzt magában már elígérte. Nehogy ilyesmi
               a jövőben még csak szóba is jöhessen, a bankókat gondosan eltette tárcájának egy
               külön rekeszébe.</p>
            <p>Hazafelé menet a véletlen újra összehozta azzal az ismerősével, aki tegnap elcsalta a
               Lakatoshoz. Beszélni, nevetgélni kezdtek a különös dolgok és még különösebb emberek
               felett, akikről az ismerős egyre bizalmasabb dolgokat kezdett mesélni. Flóruszt,
               akinek sejtelme sem volt egyről-másról, egyre kellemetlenebbül érintették az új
               ismerőseiről szóló tudósítások, végül kissé ingerülten azt mondta:</p>
            <p>- Lássa, mindezt már tegnap is megmondhatta volna! Bizonyára ezerszer is meggondoltam
               volna, hogy...</p>
            <p>- Miért!? - pattant fel az ismerős, gyűlölködvén nézve a fiatalemberre. - Azért, hogy
               szegények!?... Becsületes ember az mind egy szálig!... Lenézi őket, mivel
               szegények?... Hát maga talán milliomos!?... Hiszen...</p>
            <p>Az ismerős legyintett, mintha azt mondta volna: no, hagyjuk ezt a dolgot, aztán
               elhallgatott.</p>
            <p>Flórusznak az arcába szökkent a vér, és indulatosan kérdezte:</p>
            <p>- Nos, mi az a <hi>hiszen</hi>?!</p>
            <p>- Hagyja, hagyja, semmi! - mondta az ismerős szaporán legyintgetve. - Csak valami
               jutott az eszembe!... No, isten vele!... Látom én magát még a Lakatosnál! - kiáltotta
               vissza elmenőben.</p>
            <p>Flórusz szíve lázasan vergődött tehetetlen dühében, és amint ő érezte,
               megaláztatásában. Szinte szó sem férhetett hozzá: ez a különben is kellemetlen ember
               az ő szegénységére tette meg otromba célzását. De mit tud, és amit tud, honnét tudja?
               Vagy talán mégsem!?... Otthon, Golyó utcai régi, kényelmes szobájában ilyenkor édes,
               délutáni álmát szokta aludni, és sejtelme sem volt arról, hogy ily gyűlöletes, gonosz
               emberek futkosnak odakint az utcán! Akkor még arról sem volt sejtelme, hogy valamikor
               olyan emberekkel iszik te-poharat, mint tegnap este!... Látom én még magát a
               Lakatosnál!?... Szörnyűség!</p>
            <p>A fiatalember szeme könnybe lábadt; hirtelen az jutott az eszébe, hogy milyen jó
               lenne, ha most este lenne, ő ott ülne a régi, szokott helyen, és hallgatná a sógora
               humorlövellkéit. Ma nem szökne el sehová.</p>
            <p>Amikor ezen a gondolaton rajtakapta magát, elpirult.</p>
            <p>Ez ugyanaz a Flórusz - kérdezte önmagától gúnyosan -, akinek volt ereje Piroskától
               elszakadni?... Nem is hittem volna!... És ez az a Flórusz, aki a homlokával akar
               nekimenni az életnek!?... Egyszer léptem csak ki oly erősen elhatározott
               elzárkózásomból, és már rám tör ez a piszok élet!... Brrr!... Holnap újra belépek az
               én külön kis világomba, nem is hagyom el azt többé, minden más irányban pedig lezárom
               a hozzám vezető utakat.</p>
            <p> Másnap, szombaton délelőtt, amikor a kávéházban reggelizett, véletlenül kezébe
               került a cédula, amelyre a teendőit felírta.</p>
            <p>Nem végzett el semmit.</p>
            <p>Akkor izgalmas hajsza keletkezett, amelynek eredményeként ugyan minden rendbe jött
               úgy-ahogy, de ő este nyolc órakor az önvádtól és a romlásérzéstől felzaklatott
               lélekkel kopogtatott be Nordheimerékhez.</p>
            <p>Ahogy a kedves kis szoba fényköre feltárult előtte, az asztalon megpillantotta a két
               cserép rododendront, amit még a délután folyamán küldött a lánynak: ez a látvány egy
               pillanat alatt elsimította hajlékony, lágy lelkét, eltörülve azon mindent, ami
               korábban belevésődött.</p>
            <p>Piroska fehér blúzban volt, ami födetlenül hagyta hófehér gömbölyű nyakát és karjait.
               A lányka elfogulatlannak akart látszani, de csak zagyva szókat suttogott, és a keze
               erősen remegett, amikor a fiatalemberéhez ért. Csak egy pillanatig néztek egymás
               szemébe, akkor lány kisietett a konyhába. Hanem ez az idő is elég volt ahhoz, hogy
               Flórusz észrevegye a több, finom biztosságot, úri arányosságot és nyugalmat, ami a
               leányka minden mozdulatában, szavában megnyilatkozott. Ez akkor remegő féltéssel
               töltötte el a lelkét, és csak később, sokkal később jutott eszébe, hogy hiszen
               mindezt éppen az ő úri mivolta sugározta át a fogékony leánykára.</p>
            <p>Flórusz kedvtelve nézegette a szobában összeverődött barátságos kis csoportot.
               Nordheimer hozzásietett, meghatottan köszöngette a nagy megtiszteltetést - ő a
               komákkal már lebocsátott néhány csövecske étvágyserkentőt, amire a meghatott,
               sürgősen ide-oda tipegő háziasszony éppen most kezdte felhívni Flórusz figyelmét is
               -, a két öreg vendég pedig, a két coleka, amint Nordheimer írta, egyazon nyugalmas,
               de tiszteletteljes mozdulattal emelkedett fel karosszékéből, hogy az új vendéget
               üdvözölje, mialatt egyiknek álomra hívó Andersen-mesei arcán ugyanaz a nyájas,
               tiszteletadó mosolygás játszadozott, mint a másikén. A fiatalember soha még két
               ennyire hasonló embert nem látott, mint ez a két öreg testvér - az egyik férfi-, a
               másik női szabó -, és úgy érezte, hogy tízévi ismeretség után sem tudná
               szétkülönböztetni őket. Kopasz fejük az alkalom ünnepélyességétől és a valódi szerémi
               cseppektől ma szinte glóriás fényben tündökölt, kissé fényes, de szigorúan vasalt
               ferencjózsef-kabátjuk szertartásosan simult hátuk öreges domborulatához, rokkant
               ólábukon harmonikaszerűvé csusszant össze a túl hosszú fekete nadrág. Egyiknek
               óriási, lapos lába fején a bütyök ugyanott nyomakodott elő, mint a másikén. - A két
               nyájas öregen meglátszott, hogy szintén tudnak már mindent; egyikük sem mutatott
               meglepetést, egyikük sem tett tréfás célzást sem a csokorra, sem egyébre. Flórusznak
               végtelenül jólesett ez; erősen terhére lett volna minden ízetlen szószátyárkodás.</p>
            <p>Piroska időnkint bejött, meg újra kisietett, és ahogy jobb-balra perdült, a
               petróleumlámpa fénye meg-megcsillant fényes, fekete fürtjein, amiket ma ezer csigába
               göndörítve hordott porcelán babáéhoz hasonló fejecskéjén. Tekintete néha összevillant
               Flóruszéval, de mindez csak egy pillanatig tartott, mert azután a göndör fejecske
               eltűnt ismét, és a szerelmes fiatalember a különös környezetben, a regebeli jó
               emberkék közepette úgy képzelte, hogy Hoffmann valamely csodás szerelmét éli át.
               Akkor már tudta, hogy annak a kis szobának az emléke nem engedi el többé. Akkor már
               tudta, hogy a régi, tündöklő bálok fényes lovagja, a selymes asszonyok győzelmes
               trubadúrja nem fog, nem is akar elmúlt, pompázó világába visszatérni soha többé. Ma
               az ünnepély kedvéért a mennyezetről aláfüggő ódon rézcsillárban gyújtottak világot;
               az aláhulló fény bűvös kis köre magában foglalta a szerelmes ábrándozó egész új
               világát minden boldogságával együtt, amit - akkor úgy érezte - az élettől még
               várhat.</p>
            <p>Vacsora alatt Flórusz az elmésségben felülmúlta önmagát. Boldogsága megteljesedett,
               szerelmének és a nehéz boroknak könnyű mámora messze föléje röpítették őt hétköznapi,
               szomorgó, kissé már fanyar önmagának, de minél finomabb, csiszoltabb ötlet pattant ki
               lelkének nemes derűjéből, az öregek annál szertartásosabban, a meg nem értés annál
               több kínosságával mosolyogtak és bólogattak nagy, fáradt fejükkel. Csak Piroskának a
               szerelemtől kifinomult lelke érezte meg egyik-másik ötlet melegét, és olyankor hódoló
               rajongással nézett szerelmesére.</p>
            <p>A fiatalember eleinte, úgy, amint szokta, bal kézzel evett, de amikor észrevette a
               kínos utánzási kísérleteket, ügyes fortéllyal abbahagyta a dolgot. Hanem azt már nem
               állhatta meg, hogy amikor a különféle fogások megbeszélésére került a sor, a
               megfelelő francia műkifejezésekkel fel ne említse a konyhaművészet néhány rafinált
               csodáját, megtűzdelve Brillat-Savarin gasztronómia elmésségeivel. Mindez csak afféle
               ártatlan, rajongó játék volt ismét, legfeljebb sejtelemszerű célzattal az est
               romantikájának emelésére, az odatévedt lovag és együgyű pártfogoltjai között tátongó
               űrnek, amit azonban a lovag majd kegyesen át fog hidalni, a kiszélesítése révén - de
               egy váratlan, szerencsés fordulattal még többhöz is hozzásegítette a szerelmes
               álmodozót.</p>
            <p>Az egyik öreg testvér ugyanis - de annyira hasonlítottak egymáshoz, hogy most már
               magam sem tudom: a férfiszabó beszélt-e vagy a női? - a sok francia műszó hallatán
               azt mondta tiszteletteljes megadással:</p>
            <p>- Ismeretlen világ ez nékünk, tisztelt joghallgató úr!... De persze az igazi úr csak
               mindenben megmutatkozik!</p>
            <p>Ah, ez volt az a tér, amelyen Flórusz regényeskedő lelke oly gyakran és szívesen
               elbolyongott holdvilágos, álomtalan éjszakákon.</p>
            <p>- Igen, tisztelt bátyámuram - mondta Flórusz boldogkegyesen -, az igazi úrnak, <hi>úgy képzelem </hi>- ezt a két szót kissé émelygős, affektált
               szeméremmel hangsúlyozta -, nincsen szüksége arra, hogy ebbeli minőségében
               megnyilatkozzék!</p>
            <p>- Úgy <hi>képzeli</hi>!?- kérdezte Piroska lángvörös arccal, rajongó
               imádattal nézve szerelmesére. - Hát akkor ki nem <hi>képzeli</hi>?</p>
            <p>Ezt, igen, ezt várta az álmodozó.</p>
            <p>Ezt várta, de hófehér, bűntelen lélekkel várta.</p>
            <p>Azután boldog összevisszaság következett, és attól fogva az merült el legmélyebben a
               maga külön világába, aki legjobban látszott figyelni a másikra.</p>
            <p>Éjfél már régen elmúlt, amikor Flórusz valahogy egyedül találta magát a leánnyal
               odakint, a homályos kis konyhában. Akkor már nem törődött senkivel, mert érezte, hogy
               ővele sem törődik senki: letérdelt a lány előtt, megcsókolta a kezét, a ruhája
               szélét, azután megint felegyenesedett, ziláltra csókolta a hullámos, fekete hajat, és
               a fehér kis kezet odaszorította a szívéhez.</p>
            <p>- Eljössz velem az új életbe, és azt teszed, amit én akarok!</p>
            <p>- Azt teszem, amit... te akarsz!</p>
            <p>A három öreg ember odabent már csak suttogó hangon hívogatta vissza az elmúltakat; a
               furcsa kis világra lassankint csend borult.</p>
            <p>Flórusz odakint állt a hűvös hajnalban, levette a kalapját, és feltekintett az égre.
               A csillagvilág miriádjai teljes pompájukban tündököltek odafenn, és közöttük némán
               siklott tova a nyájas holdvilág.</p>
            <p>- Mennyivel szebb az éjszaka, mint a nappal, amikor gyűlöletes emberek szaladoznak az
               utcán!... Az éjszakát választom ezentúl jó barátomnak!... És a lelkemet nem nyitom
               fel többé, csak az imádott lányka előtt és előttetek, kedves csillagok! Ti itt
               ragyogtatok akkor is, amikor a lelkét nekem adta!... A Cassiopeia rejtelmes betűje
               lesz a talizmánom, amely megőrzi számomra az ő szerelmét.</p>
            <p>Elmosolyodott, mert hirtelen eszébe jutott diákkorának emléke, a kedves horatiusi
               dal:</p>
            <p>Nox erat et coelo fulgebat luna sereno</p>
            <p> Inter minora sidera,</p>
            <p> Cum tu, magnorum numen laesura deorum</p>
            <p> In verba iurabas mea...</p>
            <p>Lassan, tűnődve, majd meg halkan fütyörészve lesétált a Dunapartra, és ismét hosszan
               elgyönyörködött új barátaiban, amint álmodozva ringatták fényes arcukat a víz
               nyugtalan tükrén.</p>
            <p>A mámora már oszladozóban volt, nem akarta elengedni azt, mielőtt álomba szédül.
               Hirtelen elhatározással befordult abba a kis hajnali vendéglőbe, amelyik az Erzsébet
               híd boltozatai alól pislog elő homályos, bágyadt szemével.</p>
            <p>Bevette magát a belső szoba legbelső sarkába, és leült egy magányos asztal mellé. De
               alig töltött ott néhány percet, valaki a nevén szólította. - Két jogászkollégája
               volt, pesti fiúk, akik a nagy vakációt hasonló módon használták fel üdülésre.</p>
            <p>Odaköltöztek Flórusz asztalához, akit pedig végtelenül bántott, hogy megzavarták
               kedves lelki munkájában, amellyel újra meg újra visszahívta emlékezetébe az elmúlt
               este minden színét, hangját. Kezdetben valósággal gyűlölet fogta el társai iránt a
               csömörig elismételt, ezerszer hallott otromba kocsmai tréfák hallatára, hanem az
               egyre növekvő mámor később összehangolta őket.</p>
            <p>Mire kiléptek a szabadba, már fényes, ezüstfehér reggel borult a város fölé. Flórusz
               akkor elvált tőlük, és sietve indult hazafelé.</p>
            <p>A jezsuiták temploma előtt ment el éppen, amikor odafenn a toronyban megkondult az
               ötórai harangszó.</p>
            <p>A templom már nyitva állt; hirtelen elhatározással belépett.</p>
            <p>A templom még üres volt, csak itt-ott gunnyasztott a padok sarkában egy-egy
               istenkoptató vénasszony. A színes ablakokon át behulló napfényben porszemek
               táncoltak, az oltár előtt a sekrestyés tökéletlenkedett, és mindenféle olyan dolgot
               művelt, aminek abszolúte semmi értelme sem volt. Már a sekrestyések csak szeretnek
               ilyen dolgokat művelni, és közben a torkukat köszörülik, harákolnak a visszhangos
               templomban, mert ez súlyt és fontosságot kölcsönöz hivataluknak.</p>
            <p>Flórusz eleinte egykedvűen nézte a még sötét oltárt, hallgatta a halk lépések
               álomidéző csoszogását, de a szíve lassankint átmelegedett. Arra gondolt, hogy az
               imádott leányka most alszik, és talán a meghalt édesapjáról álmodik, a csillagok, új
               barátai, félve lehunyták izzó szemecskéiket a bántó napfény elől, és ő most nagy
               zárkózottságában oly árva itt, ez ünnepi csendben, mint a nyár utolsó virága.</p>
            <p>Ahogy fáradt szemét körülhordta, észrevette, hogy minden ablak színes üvegén egy-egy
               apostol áll és néz le egykedvűen a templom szürke csendjére; a lehulló fény
               átderengte az üvegszentek színes testét, halavány arcát. Ahogy jobban szemügyre vette
               őket, az apostolok egyre nyájasabbak lettek, mert árva embert álltak körül, de a
               fanyar vigasztalás helyett csak hallgattak, és csak egymáshoz küldöttek át
               gondolataikat, amiket a bolyongó lélek látása zavart fel üvegszívükben. A szentek a
               szívükkel gondolkoznak. - Pál apostol sajnálta, hogy üvegkezét nem mozdíthatja, mert
               örömmel írt volna levelet a korinthusbeliekhez a boldog magányosakról, akiket a saját
               szívük kerget. Az ifjú Bertalan útvesztőre gondolt, amibe a bolyongó lélek tévedt, és
               üvegszívében boldoggá avatta azt, mert már volt mit keresnie, de még nem tudott semmi
               sivár bizonyosságot. Simon apostol gondolta: félek, baj éri! Keres, de nem talál
               semmit! - de János, az evangélista összegyűjtötte szívében a lehulló sugarakat, a
               ragyogó fénykévét átküldte Simonhoz, és az akkor már tudta, hogy nincs oka félnie, és
               bezárta újra üvegszívét. Máté boldogan nézett a magasba, szent dalokat pengetve a
               mennyországot a földdel összekötő álmainak színes húrjain. Végül Tamás apostolra, az
               örök kételkedés szentjére került a sor, de ő csak egykedvűen nézte az ábrándozót.</p>
            <p>A fiatalembert felingerelte a hűvös, kétkedő tekintet; bosszúsan sietett ki a
               templomból.</p>
            <p>Otthon gondosan bezárta és lefüggönyözte az ablakát, hogy az ébredő világ köznapi
               zaja fel ne dúlhassa álmait.</p>
            <p>- Isten veletek, kedves, új barátaim, szép csillagok!... Szeretlek benneteket
               végtelenül, és bocsássatok meg leánykámnak, amiért a legszebb csillag mégiscsak az ő
               szemében ragyog!</p>
            
         </div>
         <div type="chapter">
            <head>4. A vernisszázs után</head>
            <p>Elmúlt a nyár; a Belváros utcáin már kezdtek feltünedezni a hazatérő úri világ első
               hírnökei. A Koronaherceg utcában, a Szerviták terén, a Váci utca függőlámpái alatt
               esténkint már kialakult a korzó. Von Fladnitzburg báróné, a dupla szakállú öreg
               altábornagy felesége már megjelent ragyogó tiszti suite-jével, hanem a
               toalettkirálynő ezen az őszön nem ő volt többé; Boronkay Lilinek, a Vígszínház új
               csillagának sötétkék kosztümjei és fekete selyembársony, dúsan hímzett ruhacsodái
               játszi könnyedséggel vertek le minden fel-felbukkanó, kalandos vetélytársat,
               paradicsommadárral díszített széles, pompás kalapja tündökölve úszott a selyemóceán
               felett, ha koromfekete orosz trapperjeivel végighajtatott a nyüzsgő, zsibongó tömeg
               között. A felső háromezernek felfogásában - nálunk elég lesz ennyi is - ez őszön több
               irányban is valami egyöntetű konzervativizmus mutatkozott meg: a Dunaparti korzó, ami
               az előző években szinte teljesen átvette a régi Belváros vezető szerepét, ezúttal a
               másodrendűek találkozóhelyévé esett vissza ismét, a Váci utca és környéke visszakapta
               évtizedek óta viselt első rangját. A női divat világában is fel-felütötte fejét ez a
               korábbiakhoz való visszavágyódás: a szoknyák már ismét szemmel láthatólag többet
               mutattak meg a termet körvonalaiból, mint tavalyi bő testvéreik, itt-ott feltűnt
               egy-egy sima angol ruha is, sőt hellyel-közzel a száműzött apró fodrocskák is
               felbukkantak még komolyan mértékadó nevek égisze alatt is.</p>
            <p>A színházak már mind túl voltak a kapunyitáson, hanem valami különösebb delikateszre
               egyik sem tudott szert tenni a nyáron. Itt egy felmelegített Bernstein-darab, amott a
               Flers és Caillavet cég valami régi portékája, a szubvenciós színházak meg kissé
               nyúlós sovinizmussal nyaggatták a legszegényebb hazai termést.</p>
            <p>Hanem elsőrangú művészi szenzáció volt az újonnan feltűnt két orosz festő-fenoménnek,
               a Breughel, de túlnyomóan inkább a Hogart témáiban dolgozó Koznisevnek budapesti
               bemutatkozása. A sajtó már tegnap kivette részét a csemegéből, és kissé talán
               hálátlanul fizetett érte Koznisevnek, olyasmit emlegetve, hogy szinte a túlzásig hű
               az ideáljaihoz, hanem Veretinszkij frappáns ecsetmunkáját egyhangúlag elismerte.</p>
            <p>Az ünnepélyes vernisszázs ma délután volt.</p>
            <p>A kultuszminiszter ez idő tájt egész a Lavallière-nyakkendővel ékesített nyakáig el
               volt merülve a tantervrevízióba, aminek részletei felett - ő tudta, miért - az
               aranyfogú, kedvesen selypítő Balmazyné Naphegy utcai villájában tudott legbehatóbban
               eltöprengeni, helyette hát a fiatal államtitkár nyitotta meg a kiállítást, kedves és
               érdekes megfontoltsággal szűrve át minden szót hófehérre csiszolt műfogai között.</p>
            <p>Malvinék egyik távoli rokonuktól, egy ezeréves csillagkeresztes hölgytől kapták a
               jegyüket, de az asszony ilyen alkalmakra nem szerette magával vinni formátlan kis
               férjét, aki ott úgyis csak gyámoltalan makogásával kompromittálta volna őt;
               barátnőjével, Trautschein Ofélia baronesse-szel, a reménytelen aggszűzzel jött el,
               aki az elröppent szerelmei helyén támadt sebeket maga is terrasziénával és sok
               szikkatívval gyógyítgatta.</p>
            <p>Amikor az államtitkár bevégezte oly egyéni sziszegését, a public invité halk
               zsongással összeolvadt meg kivált önmagából, mint a horoszkóp bűvös cseppje, miközben
               a lornyonok mintegy varázsütésre pattantak fel.</p>
            <p>A szűzi Ofélia vezette barátnőjét, és nyomban kezdte magyarázatait. Koznisevnek <hi>Nász a temetőben</hi> című festménye előtt hosszasabban időztek,
               mert a művésznő kimerítően elmagyarázta Malvinnak mindazokat a szempontokat, amelyek
               kell, hogy a szemlélőt a műremek elbírálásában, vagy helyesebben: élvezésében
               vezessék, maga is beismervén, hogy e magyarázat nélkül az avatatlanok előtt méltán
               teljesen indokolatlannak látszhatnék az, hogy egy csontváz, ahelyett hogy örülne
               arrivée voltának, újra kezdi földi meggondolatlanságait, és nőül vesz egy másik
               csontvázat, még csak azzal sem menthetvén magát, hogy a rózsaszínű hús mámorában
               botlott meg.</p>
            <p>Malvin, miután egyelőre teljesen képtelen volt belehelyezkedni a csontvázak
               gondolatvilágába, nem sokat törődött az egésszel. Időnkint, figyelmének mímelése
               gyanánt, odavetett néhány unott szót, valójában azonban a publikumot vizsgálgatta.
               Hanem abba is belefáradt, és hirtelen az a vágy szállta meg, hogy mily jó lenne a
               fülledt, parfümös atmoszférából, az álmosító, halk zsivajból ott kinn teremni újra, a
               pompás őszi délután illatos csendjében.</p>
            <p>Malvin az utóbbi időben régi életvidámságával és leányos mindenre készségével szemben
               szeszélyes, ingerlékeny és önmagát illetőleg akarattalan lett. Kedélye
               megváltozásának maga sem tudta volna semmi konkrét okát adni, mert nem volt semmi,
               ami bánthatta volna. Férje már a nyár óta tanfelügyelő volt, és azóta a gyűlöletes
               este óta, anélkül hogy arra a legcsekélyebb szócska is fordult volna közöttük, még
               vergődőbb alázattal szerette az asszonyát, betöltve annak minden kívánságát. Gondja
               nem volt, a kényelme, amire gyermekkora óta hajlott, nőttön-nőtt. Néha felbukkant
               lelkében a gyanú, hogy talán most, amikor a fiatalsága csendes, álomtalan, szomorú
               éjszakákon már a búcsúzót dudorászta a fülébe - harminchat éves elmúlt már -, jó
               volna néha, ha puha gyermekkarok fonódnának a nyakára, ha volna, akiben a maga életét
               tovább álmodhatná. De ha hosszabban időzött ennél a gondolatnál, meg kellett
               győződnie arról, hogy múló szeszély az egész, mert minden bántotta volna már, ami
               kimozdította volna apró szórakozásaiból, bár az utóbbi időkben azoknak is inkább csak
               megszokásból élt már, bármennyire örült is nekik azelőtt. És bár szívesen bujkált
               volna előlük, néha mégis rátaláltak azok a gondolatok is, amelyek szerelmének
               szégyenletes, gyászos összeomlásával akarták érthetővé tenni előtte kedélyének
               ernyedt voltát, de végül leszámolt ezekkel is. Teljes szívéből szerette a
               fiatalembert, és ő volt az egyetlen, akiért önmagáról megfeledkezett - mindkettő oly
               valószínűvé tenné a visszahatás keserű, nehéz voltát -, az összeomlás után mégsem az
               elhagyott szerelmes keserűen édes fájdalmát érezte, hanem a kozmás önmegvetést,
               amiért ekkorát tévedhetett. A fiatalember nem valami nagy, fontos gonosztevővé
               érdekesedett, hanem ellenkezően: hitvány, éretlen tacskóvá törpült előtte, akire kár
               volt életének egyetlen, gyönyörű álmát fecsérelnie. Ez az érzés és ez a tudat is
               összeroppanthatta volna a lelkét, eleinte reszketett is tőlük, ha felkeresték, de
               aztán minél gyakrabban jöttek, a félelmes ellenségből annál gyorsabban savanyodtak a
               megunt vendég unalmas figuráivá. Az asszony eleinte a szégyen lázával vette
               tudomásul, hogy bukásának története egyre kevésbé tépdesi a lelkét, de nem tehetett
               róla: az lassan valami bosszantó, ostoba baleset emlékévé zsugorodott a lelkében.
               Akkor, amikor legutolsó találkozásuk alkalmával oly szégyenteljesen váltak el, még
               sírt a lelke, álmában még azután is gyakran hallotta a régi szerelmes suttogásokat,
               hanem aztán az utolsó csapás romba döntött mindent. Egy nyár eleji estén
               megpillantotta a fiatalembert, amint a séta után a leánnyal a kapuban beszélgetett,
               de az nem láthatta őt. Akkor nemcsak annak a félreértésnek a szégyenletes emléke
               könyökölt rá durván a lelkére, hogy a fiatalember annak idején őutána járt ott a
               házban, hanem azt is kellett gondolnia, hogy ez utóbbi is csak hitványul, gyerekesen
               megrendezett kis tabló. Ez a pillanat döntötte el emlékeinek sorsát, ettől a
               pillanattól kezdve többé nem vágyó haragot, hanem csak megvetést érzett régi
               szerelmesével szemben. Nem kívánt a sorstól semmi nagyszerű megtorlást vele szemben,
               de azt esetleg szívesen hallotta volna, hogy valaki felfricskázta a kis
               szeladont.</p>
            <p>A férjét, akit különben sem szeretett soha, már korábban is unta, és kicsinynek
               érezte maga mellett, annak alázatos szerelme meg éppen csak a legelső időkben
               hízelgett neki, későbben azonban már csak terhére volt. Régebben ezt meg is mondta a
               kis gyámoltalannak, sőt ha éppen ideges volt, kíméletlenül a szemébe is dobta, hogy ő
               férfit akar szeretni, nem pedig nyafogó kis fickót, de mindez nem változtatott a
               dolgon. Hanem a szomorúságok estéje óta a bűntudat is meg a szánalom is útját állta
               annak, hogy akár egyetlen szóval is megbántsa a szomorú, öreg szerelmest; szerető,
               hálás arcot kellett mutatnia annak alázatos rajongásával szemben. Ez azután utóbb
               valami örökös ijedezéssel, fásult közönnyé zsugorodott tehetetlen indulattal töltötte
               el, mint amikor valami kellemetlen ismerős szakadatlan nyomában van az embernek. Ha a
               színházban volt, az az érzése támadt, hogy otthon mindenki továbbéli valahogy a
               tündéri, pazar életet, amit a színpad szuggesztiója lop bele a lélekbe, mindenki
               vidám és szép lesz tovább is, az izzó szerelmek folytatódnak, a vidám dalok tovább
               csengenek mindenki számára, egyedül csak őrá vár a csendes, unalmas szoba, egyedül
               csak őneki magának kell majd hallgatnia a sajnálatos kis öreg ezerszer hallott,
               becézgető nyafogását. Ha nyár esti sétájából hazatért, úgy képzelte, hogy a vidám,
               kedves emberek tovább csevegnek, bohóskodnak a pompás éjszakában, az ezer égő szemű
               hajók tovább ringatják őket a muzsikásan feccsenő vízen, csak ő... egyedül csak
               ő...</p>
            <p>Így hát, ha csak közvetve is, mégis a kis szerelmi hajótörés okozta volna, hogy a
               teljes virágzásában pompázó asszony lelkének szárnya lecsappant?</p>
            <p>Még ezek után is valószínűbb, hogy nem.</p>
            <p>Leghelyesebb az a feltevés, hogy minden lelki zökkenő nélkül is lecsapott volna rá az
               a fáradt közöny, az életből való fanyar kiábrándulás, ami minden intelligens embert,
               férfit és nőt meg szokott lepni a negyvenes évek körül. Annak a tudatnak a közönye,
               hogy ezerszámra perdültek el fejünk felett a napok, és egyik sem volt sokkal másabb,
               mint az előbbi, hogy egyik sem ragadott ki bennünket abból a nevetségesen kis körből,
               amelyikbe a buta sors belebilincselt bennünket e mérhetetlen dús változatú élet
               kellős közepén.</p>
            <p> A baronesse már régebben elintézte Koznisevet, már Veretinszkijre került volna a
               sor, de akkor észrevette Malvinnak az impresszionizmust illető fagyos nyugalmát, és
               elhallgatott. Szegény, szűzi kis művésznő kénytelen volt magát jobb módú barátnőinek
               hangulatához szabni, nehogy heti ebéd- és uzsonnakörútja zökkenőt szenvedjen.
               Szótlanul bolyongtak fel-alá, amikor egyszer Ofélia egy előtte álló fiatalember
               vállára tette lornyonjának teknősbékából faragott nyelét, és tréfás dorgálással így
               szólt:</p>
            <p>- Forduljon csak meg!... Tudja, hogy előlem nem lehet megszökni!... Mit keres maga
               itt?... Maga, aki nyíltan hirdette, hogy a festészet és szobrászat azért nem érdekli,
               mert ami szépséget nyújthatnának, azt maga inkább természetben kívánja élvezni!...
               Mit keres maga itt?</p>
            <p>Flórusz a gyors ütemű kelepelésre ijedten fordult meg.</p>
            <p>A rajtaütés annyira meglepte, hogy Malvint az első pillanatban meg sem ismerte.</p>
            <p>- Csókolom kezét, baronesse - hebegte -, ily váratlan, kedves találkozás alkalmával
               miért kezdi az én régi gyerekes szamárságaimmal?... Mondja inkább...</p>
            <p>Pillantása összetalálkozott Malvinéval, aki hófehér arccal, tehetetlen
               mozdulatlanságában állt ott.</p>
            <p>A fiatalember remegő ajakkal hebegett néhány összefüggéstelen szót, meghajtotta
               magát, és kezet nyújtott.</p>
            <p>- Ó, ismerik egymást!? - mondta Ofélia. - Hiszen annál jobb!... Nos, Flórusz barátom,
               hát mesélje el megtérésének történetét!</p>
            <p>Gyötrelmes pillanat volt ez; a fiatalember szeme előtt violaszínű karikák táncoltak,
               és ha Ofélia baronesse éteri lénye e percben váratlanul felszívódik az őszi délután
               plain airjébe, két dermedt szívű, jéghideggé döbbent lelkű álmodó nézte volna egymás
               fátyolos, holtmerev szemét. De a művésznő nem vett észre semmit, csak fecsegett. A
               kínos pillanat elmúlt; Malvin kezet nyújtott a fiatalembernek, és ajkán valami
               rosszakaratú mosoly árnyékával azt mondta halkan:</p>
            <p>- Jó napot!</p>
            <p>Semmi különös sem történt, sőt a legősibb szabályok szerint folyt le minden. Az
               asszony előbb beletalálta magát a helyzetébe, mint a férfi, és aszerint
               cselekedett.</p>
            <p>Malvin tudatán egyetlen pillanat alatt átvillant, hogy a társnője előtt semmit sem
               szabad elárulnia az érzéseiből, nehogy kérdezősködéseknek és gyanakvásoknak tegye ki
               magát. Ez a tudat volt a legelső, amely magaviseletét irányította, de ezt nyomban
               követte a másik: az asszony világosan látta, hogy az ellenfele le van törve,
               valósággal semmivé van téve kínos zavarában, a helyzetet tehát ki kell aknázni, és a
               kellő pillanatban felül kell kerekedni.</p>
            <p>- Hanem ha csak itt állunk - mondta nemsokára Oféliához fordulva, most már
               nyugalmának teljes birtokában -, nem látunk semmit Vere... mindig elfelejtem a
               nevét... úr művészetéből!</p>
            <p>Kipattantotta apró, kesztyűs kezével az optikai remekművet, amely többszörösen
               átcsavart aranyláncon függött a derekán, és céltalanul megindult. Akkor már Flórusz
               ura volt önmagának; úgy tervezte, hogy a forma kedvéért még cserél néhány szót a
               szakadatlanul csicsergő Oféliával, búcsúzóul esetleg a shakespearei-i recept szerint
               zárdába küldi őt, azután megválik a hölgyektől. Ebben a pillanatban még bármi ürügy
               alatt is lehetetlen lett volna elköszönnie.</p>
            <p>De másként történt.</p>
            <p>Ahogy egyszer beérték Malvint, és megint együvé kerültek, a nyugtalan kis művésznő
               valahogy elsodródott tőlük. Maguk is csak későn vették észre, hogy egyedül maradtak,
               de már nem lehetett segíteni a dolgon. Flórusz ingerülten az ajkába harapott, de a
               született úr, az ízléstelenségtől rettegő lélekember nyomban felülkerekedett
               benne.</p>
            <p>- Őszintén szólva - monda könnyedséget erőltetve mozdulataiba és hangjába -, nemigen
               értek a képzőművészetekhez, de azt hiszem, jobban mondva, talán csak a benyomásom,
               hogy ez a Veretinszkij valóban fenomenális dolgokat produkál!... Koznisevhez nem
               merek hozzászólni, azt mondják, hogy Breughel- meg Hogart-utánzat az egész, de
               akármint van is, rendkívüli erővel fogja meg az ember lelkét!</p>
            <p>Véletlenül szembekerültek egymással, és Malvin, aki akkor már régen megnyerte a
               játszmát, az asszonyok epeforraló nyugalmával mérte végig a fiatalembert tetőtől
               talpig, anélkül hogy annak szavaira akár ügyet is vetett volna. Flórusz még mondott
               néhány összefüggéstelen szót, de aztán hirtelen agyába tódult a vér az indulattól,
               mert észrevette, hogy az asszony pompás, rózsapiros ajkán, ami valamikor az övé volt,
               szomorú, de kissé lenéző mosoly suhan keresztül.</p>
            <p>E pillanatban tért vissza az elveszett baronesse.</p>
            <p>Malvin finom asszonyi ösztönével megérezte, hogy elég volt.</p>
            <p>- Megyünk! - monda Oféliának valamivel parancsnokibb hangon, mint szokta. Azután
               Flóruszhoz fordult, és megszorította kezét.</p>
            <p>- Nos, isten vele! - mondta látszólag közönyösen, de a hangjából némi barátság
               csendült elő. Ofélia akkor nem figyelt oda; amikor a fiatalember búcsúzóra
               megemberelte a kalapját, az asszony még halkan hozzátette:</p>
            <p>- Legyen férfi... ne hagyja el magát!</p>
            <p>Megfordult, és barátnőjével a nyomában elhagyta a termet.</p>
            <p>Flórusz utánanézett, és még sokáig állt ott szorongó szívvel, mozdulatlanul. Az
               elmúlt idők ködös hajnali álom gyanánt szálltak el előtte; oly hihetetlenül
               különösnek látszott, hogy ez a pompás, diadalmas asszony, aki most úgy bánt vele,
               mint az apró gyermek a bábujával, amit a földre dob, meg szeretettel megsimogat újra
               - ugyanaz, aki valaha tehetetlenül vergődött az ő karjai között. Keserű vágy fogta el
               a régi esték után, és szinte tépte, marcangolta a szívét a tudat, hogy nincs tovább,
               hogy vége. És ebben a fájdalmas percében jó volt nem tudnia, hogy a számára örökre
               elveszett asszony odakint, a ragyogóan szép őszi estében boldogan érzi, hogy lelkéről
               lepattanik a megalázás fájó szorítása, mert megtalálta a maga elégtételét; jó volt
               nem tudnia - akkor még nem tudta -, hogy a boldog idők utolsó emlékét - ami bármily
               szomorú volt, mégiscsak visszavezette szerelmes asszonyát a tündéri percekhez -, a nő
               megvetését is elvesztette, mert annak helyére a sápadt arcú, tétova tekintetű
               szánalom tolakodott.</p>
            <p>A fontosabbat, a szögletes valóságot, amit nem lehetett simulékony szomorúságokkal
               körülfonni, aminek éles körvonalait nem tudta álomszürke elbágyadásokkal leplezgetni,
               azt elhessegette magától, az elől bujkált, hogy minél később kelljen magát szemben
               találnia vele.</p>
            <p>Már régen ott kint sétált a liget sárguló, lágy virágpárnái között, de még egyre
               talált új és újabb néznivalót, amihez a figyelmét hozzáfüggeszthette, nehogy az
               visszaszökhessen az asszonyhoz, mert akkor nincs menekvés többé a valóság elől.</p>
            <p>Hanem amikor bevette magát egy kis kávéházba, hogy meguzsonnázzon, makacssága
               megtorpant, és hirtelen elfogta a menekülők, a bujkálók rémült vágya, hogy bár ott
               lenne már az üldöző karjai között.</p>
            <p>Tenyerébe hajtotta az arcát, és szinte hangosan mondta:</p>
            <p>- Malvin mindent tud!... Tudja, hogy szegény lettem, mert nem gyűlöl már, csak
               lenézően sajnál, és tudnia kell, hogy az energiám már kihagy néha, mint a haldokló
               szívverése, mert akkor arra kért, hogy legyek férfi, szinte megfogta a ruhám
               szegélyét, mintha vissza akart volna rántani a meredek széléről!... Honnét tudja azt,
               amit tud?</p>
            <p>Akkor már sötét volt; az Andrássy út ragyogó fényességbe borult. Flórusz letörölte az
               üveg verejtékét, és nézte az alaktalan, sötét árnyakat, amint sietve húzódtak előtte.
               De az unalmas egyformaság kifárasztotta, behunyta a szemét, és emlékezetében azt a
               valakit kereste, akitől az asszony megtudhatta mindazt, amit tudott. De nem talált
               senkit. Ők csak ketten ismerték egymást, de a köreik oly távol estek egymástól, hogy
               a mindenütt jelenlévő Ofélián kívül, akit ő is csak valami premierről ismert, de
               akivel már vagy két éve nem találkozott, talán egyetlen közös ismerősük sem volt.</p>
            <p>Pedig az asszony nemcsak sejt, hanem tud. Ez kétségtelen.</p>
            <p>Szorongó szívvel idézte vissza emlékezetében a rejtegetett, gonosztévő kis
               mosolygást, ami Malvin bujavörös szép, telt ajkán játszott, amikor kutatón belenézett
               az ő szemébe.</p>
            <p>Hirtelen a homlokához kapott, és gyűlölködő, ijedt rosszallással bólintott.</p>
            <p>Valami kora öregkori hülyeség ólálkodik körülöttem! - gondolta, idegesen pattantva az
               ujjával. - Ezen ugyan kár volt annyit törni a fejemet!... Én magam mondtam el neki
               mindent a - szememmel! A szegény, a szomorú, a lefelé hanyatló ember minden ócska,
               szemérmes kis titka ott sír, jajgat, ott kapkod és integet a szemében, hogy még a vak
               és süket is megtudhassa őket!</p>
            <p>Egykedvűen legyintett.</p>
            <p>- Ej, ez keserű, nagyon keserű falat volt, de már túl vagyunk rajta!</p>
            <p>Pedig várt reá még keserűbb is.</p>
            <p>Ahogy felállt, hogy a kalapját feltegye, szembe került a fal tükrözetével.</p>
            <p>És abban a pillanatban leesett szeméről a fátyol, amit a megszokás, a kényelmes rá
               nem gondolás és a számtalan, egymásra következő nap között szétosztódó látszólagos
               egyformaság szőtt oda.</p>
            <p>Legelőször azt vette észre hogy a redingotjának az ujja - ezt úgy kérte kölcsön attól
               az újságíró barátjától, akitől a jegyet kérte, mert a magáért már két hónappal
               ezelőtt eladta azzal a kényelmes indoklással, hogy új életében, amit kizárólag a
               munkára és az elzárkózó kontemplálgatásra szánt, úgyis végleg szakít régi úri
               köreivel, és így semmi szüksége sem lesz rá - tehát hogy a ruhadarab ujja egy
               gondolattal rövidebb, mint lennie kellene. Ez már otthon is a szemébe ötlött, de
               akkor beljebb taszigálta a mandzsettáit, egyet-kettőt fordított a kezén, azt mondta:
               így ni! - és ezzel az ügy rendbe jött. - Most már szorosabb vizsgálat alá vette
               önmagát, és meg kellett győződnie róla, hogy a díszdarab nyaka, akármily öntudatosan
               tartja is a fejét, eláll a nyakától. Ezt otthon a szivárványos kis falitükörben nem
               vette észre. A lelke akkor már meg volt riadva, és ahogy hátrább lépett, hogy
               egészében szemügyre vehesse önmagát, az ezerszer vasalt nadrág csökönyös, apró kis
               ráncait feneketlen szakadékoknak látta, amelyek mindegyike az ő gyönyörű, régi
               boldogságát várja, hogy az fejjel zuhanjon bele. Végül az ócska, fekete
               csokornyakkendő egy kirojtolódott, hegyes kis selyemszála úgy szíven döfte, hogy
               fájdalmában kicsordult a könnye, és az apró kis prizmán keresztül egy pillanatra úgy
               látta önmagát, amint régi pompájában néz szembe önmagával a csiszolt, hatalmas
               tükörben.</p>
            <p>- Mivé lettem!?...</p>
            <p>Ha sorsod rosszra fordul - avertat deus, de mindazonáltal legyen meg az ő szent
               akarata -, egy éjszakán, amelyen a gondjaid, unalmukban és bosszúságukban, hogy nem
               tudsz rajtuk segíteni, a lelkedet kezdik csiklandozni, és az álmaidat elhessegetik,
               tégy úgy, mintha mélyen aludnál. Akkor a ruhadarabjaid titkon odalebegnek hozzád,
               föléd hajolnak, és amikor azt hiszik, hogy már alszol, összesúgnak, és komiszul
               vigyorogva kiosztják egymást közt a szerepeket. A kabátod azt vállalja magára: majd
               szól az ujjainak, hogy lassan, titokban - ne egyszerre és nyíltan, mert az fair play
               lenne, márpedig a letaposott úriember ne tartson számot az ilyesmire - rojtosodjanak
               ki, a hajtókáját meg majd felbújtja, hogy amikor valami zsírosat eszel, furakodjon
               közel a szádhoz, és makacs kitartással maradjon ott addig, amíg egy zsírcsepp ráesik.
               A mellényed bejelenti, hogy még a holnapi nap folyamán szabadságolja legalább két
               gombját, majd megmondja nekik, hogy bátran elmehetnek, a helyüket nem lehet betölteni
               mással, mert olyan különös alakú gyöngyház gombokat, mint ők, úgysem lehet kapni az
               egész városban sem. Csak az aznap vasalt nadrág begyeskedik, csak az hárít el magától
               minden teendőt, mert az ő dolgát majd elintézi az eső, ami holnaptól fogva három
               hétig fog szakadni.</p>
            <p>Reggel, amikor felébredsz, szomorúan, de mosolyogsz, mert azt hiszed, hogy álmot
               láttál.</p>
            <p>Hanem idővel a lelked maga is kopott, ócska, nyűtt lesz.</p>
            <p>Akkor aztán valahogy eszedbe jut, hogy mégis ébren voltál azon az éjszakán.</p>
            <p> Flórusz már régebb idő óta állandóan a Lakatos-féle vendéglőbe járt étkezni.</p>
            <p>Az ismerőssel való recontre már elintéződött.</p>
            <p>A kedves ismerős egy este felkereste Flóruszt szokott kis vendéglőjében, odaült az
               asztalához, bort hozatott, és poharazás közben nevetve kijelentette, hogy igaz ugyan,
               hogy akkor a szegénységre célzott, de ő ezt megtehette, mert maga is rokona az öreg
               templomi egérnek, és különben is a fene egyen meg minden gazdag embert. Tisztességes
               gazdag ember nincs - azt mondta -, mert tisztességes úton nem lehet
               meggazdagodni.</p>
            <p>Nevettek, és Flórusz azt mondta: igaz! Az összeszólalkozás jelentőségtelen voltát
               pedig egy hanyag legyintéssel demonstrálta.</p>
            <p>Szegényebb temetési menetek láttán gyakran gondolt arra, hogy mily felesleges a
               kereszt, a koszorú, a gyászfátyol és a szomorúság egyéb hasonló szimbóluma.
               Ezerszerte több gyász volna abban, ha a pap is, a rokonok is csak legyintenének egyet
               a kezükkel, aztán útjára bocsátanak a koporsót.</p>
            <p>A vernisszázs estéjén Flórusz gyalog sétált be az Andrássy útról a Sándor térre, mert
               már megfigyelte önmagán, hogy a mindennap apró, olcsó kis gyűlöletességei: a
               járókelők tolakodó lökdösődései, hangos visongásai, a neveletlen suhancok hangos
               fütyülése, a pimasz és érdekeskedő megjegyzései, a masamód és egyéb kisasszonyok
               vérpezsdítésre készült, nyerítő vihogása - kiszemtelenkedik, kibosszantják helyükből
               az ő nagy és komoly szomorúságait, pedig erre most szüksége volt. Gyötrelmes kúra
               volt ez számára, mert ezek a kis budapesti delikateszek a vére minden cseppjét
               leforralták, és néha - főként amikor arra gondolt, hogy mindezt észre sem venné, vagy
               legfeljebb fölényesen lenevetné, ha volnának komoly életcéljai, és ha naponkint
               legalább egy szál virágot szakíthatna magának az azok felé vezető út mentén, és
               gyönyörködhetnék azok illatában - szinte gyilkos életundorral tömték tele a lelkét,
               de átesett rajta.</p>
            <p>Sokat javított a helyzeten az a láthatatlan küszöb is, amelyik az Erzsébetvárost és
               vele együtt Budapest nagyobb felét a József- és Ferencvárostól elválasztja. Ennek a
               határvonalnak a térképen nyoma sincsen, ott csak az vezet rá, hogy a két határos
               városrész másféle színnel - az Erzsébetváros szokás szerint pirossal, a Józsefváros
               meg halványsárgával van kifestve. A túloldaliak ezt talán úgy magyaráznák, hogy az ő
               színük az élet, az elevenen száguldó vér pirosa, emez meg az unalom sárgája, de mi,
               innensők, amott a festett arcok ócska karminjára gondolunk, itt nálunk meg valami
               halványságra, lágy selyemfüggönyre, ami krizantém-sárga nyári délutánokon feltartja
               ablakunknál a tülekedés amonnét jövő zsivaját. - Akármint van: ha a Népszínháznál
               átléped a Kerepesi utat - képtelen vagyok rászokni a Rákóczi útra, valami kínos
               allúzió révén mindig azt kell gondolnom, hogy a nagy fejedelem valamelyik
               elszegényedett ükunokája a nálunk megszokott módhoz folyamodva beválasztatta magát
               Pest vármegyéhez útmesternek -, egészen más világban leled magadat. A Körút maga is
               más lesz, de a változást még inkább észreveszed, ha betérsz az első mellékfolyosóba,
               a Rökk Szilárd utcába. Az elején még felbosszant a merész ívben kanyarodó villamos
               kerekének sikoltozása, a szemközt fekvő szerkesztőségek előtt fel-alá bicikliző boyok
               altábornagyi egyenruhába öltözött pocsék hada, a kiadókból előözönlő rikkancsok
               kannibáli kottára üvöltöző tömege, valamivel odébb meg a nyájas, mézes ajkú
               postakocsisok óriási, lomha, zöld bogárhoz hasonló kocsijaiból összetorlódott
               barikád, de amire beérsz a Sándor térre, a csend, a nyugalom már átveszi a
               birodalmát. Ott már mindenki ismeri egymást; az ajtóban támaszkodó, magasra
               tornyozott frizurájával és orvosprofesszori fehér köpenyében oly igen érdekes
               borbélylegény sorra köszönti a hazatérőket, a köréhez tartozó hölgyeket kellemetes
               zamatú humorokkal környezi; a szelíd arcú Blum Arnold, a jólelkű pálinkás,
               kitekintvén boltjából, mosolyogva szól oda a feleségének: “Amott megy haza rövid
               lábain Faggyas koma, már megint nem aludt az éjjel, óriási üres tökfeje úgy lóbálódik
               ide-oda a szélben, mint a harangvirág kelyhe!”</p>
            <p>A sokágú kis tér, közepén Fodor József méla kőarcával, látszólag visszahozta Flórusz
               köznapi, kedvetlen nyugalmát. A találkozás méregcseppjei már felszívódtak a szívében,
               de a nem reá szabott ruha még égette a testét. Hanem sokat remélt a hajótöröttek
               szigetének csodálatos atmoszférájától, a kongeniális őslakók bitóhumorától és a
               világossárga sashegyi bortól.</p>
            <p>Ez a nap azonban a másként történések napja volt.</p>
            <p>A vernisszázsra azért ment ki Flórusz, hogy a közdolgok, főként a művészetek iránt
               való törhetetlen érdeklődését önmaga előtt demonstrálja, mégpedig oly módon, hogy az
               a fontos, állandó érdeklődés közepén álló remete - önmagát ilyennek képzelte -
               sporadikus megjelenésének és aztán ismét hosszabb időre való eltűnésének érdekességét
               is magában foglalja. És a nagy bujdosónak összetörve, legázolva kellett
               visszavonulnia.</p>
            <p>Még tegnap úgy tervezte, hogy a tárlat után elmegy Piroskáékhoz, bemutatja új
               toalettjét, azután érdekes műkifejezésekkel beszámol a tárlatról. A tükörben látottak
               után azonban semmi sem lett az egészből.</p>
            <p>Utolsó legbiztosabb reménye a hajótöröttek szigete volt, de ebben is csalódnia
               kellett.</p>
            <p>Attól remélte kedélyének teljes restitúcióját, de másként lett.</p>
            <p>Rossz csillagzata, mert ezen a napon még nyájas mennyei barátjai is cserbenhagyták,
               úgy hozta magával, hogy azokra, amiktől megújhodását várta: a baráti szóra, a
               megszokott, szinte egyforma sürgés-forgásra, a villamos zongora szabályszerű
               futamaira akár csak ügyet vetni is képtelen legyen, hogy egész figyelmét éppen azok a
               dolgok foglalják le, amelyek bosszantók és buták.</p>
            <p>A szomszédos asztalnál két úr ült, egyik az ötven és a hatvan között, a másik talán
               negyvenes. A pincérleánnyal beszélgettek, és ostoba meg aljas tréfákat mondtak neki,
               amiket az fagyos, kötelességszerű kis nevetésekkel honorált.</p>
            <p>Flórusz akarva, nem akarva fültanúja kellett, hogy legyen a nyegle fecsegésnek, és
               amúgy is túlzóan lovagiaskodó érzését szerfelett bántotta a dolog.</p>
            <p>Zordonabb perceiben már gyakrabban gondolt gyűlölködve arra a hitvány szokásra, ami a
               kocsmajáró úriemberekre is rá szokott akaszkodni, mint a kullancs, hogy olyan
               leánynak, aki mellett nincsen férfi, aki a viccelődőt pofon verje, okvetlenül
               komiszságot, trágárságot kell mondani. Ezek a komiszságok valamelyik diluvium
               korabeli kocsmában születhettek, és azóta hányódnak ide-oda bizonyos sablonok
               alakjában. Leányka bort még nem tettek vendéglői asztalra anélkül, hogy nyomában
               ostoba ingerviccek ne tolongtak volna, aminthogy kártyázás közben a négy szín közül
               az egyikre minden bennfentes kocsma-habitüé, szódáskocsis és úrféle egyaránt tesz
               egy-egy kis megjegyzést, szoros kapcsolatban a szexuális élettel. Ebből a szokásból a
               vendéglői ember néha a haláláig sem nől ki: emlékezzél az ezer más formában élő
               nyugalmazott irodatisztre, pénzügyőri főbiztosra és másra, aki fogatlan szájával ma
               is ugyanazokat a gyerekségeket huhogja el vágyó pillantás kíséretében a csinos
               pincérleánynak, mint harminc évvel azelőtt, a fiatal kezdő pedig tiszteletteljes
               bámulattal figyel öreg mesterére, és emlékezetében felhalmozza a humor e gyöngyeit,
               hogy adandó alkalommal, még fiatalabb kezdők előtt, bőkezűen szétszórhassa őket a
               bortól mocskos abroszon.</p>
            <p>A két kellemetlen nemsokára elment, de a fiatalember érezte, hogy akkor már késő,
               mert ezután bármi történnék is, csak bosszantaná.</p>
            <p>Fizetett és ment.</p>
            <p>Lesétált a Kálvin térre, és betért a kedvenc kávéházába.</p>
            <p>Pár percig habozott a tennivalója felett, de aztán hirtelen elhatározta magát.</p>
            <p>Levélpapírt kért, és írt a nővérének:</p>
            <p>“Kedves Berta, szerdán délben, amikor szokott délelőtti sétádból hazatérsz, légy
               szíves engem a ** utca sarkán megvárni. Pontban tizenkét órakor ott leszek. Rendkívül
               fontos dologban szeretném a tanácsodat kikérni.”</p>
            <p>A levelet még hazamenet bedobta, és kevéssel éjfél után már otthon is volt.</p>
            <p>Ahogy a szobájában világot gyújtott, meglepetve pillantott meg az asztalkán egy
               flaska bort és pár sor írást, amin azonnal megismerte a háziasszonya keze
               vonását:</p>
            <p>“A sógorom külte, tesék megkostolni tesék mindet meginni.”</p>
            <p>Különös nap van ma! - gondolta a fiatalember mosolyogva. - Előbb elhittem volna, hogy
               Lót elszerencsétlenült feleségét berendelték szolgálattételre a sóhivatalba, mint
               azt, hogy ez a vén hárpia megkínáljon valamivel!</p>
            <p>Akkor azonban eszébe jutott, hogy a háziasszony maga semmiféle szeszes italt nem
               iszik, talán azért, nehogy minduntalan az elhunyt férjére kelljen emlékeznie, ezzel
               szemben azonban van egy jóravaló unokaöccse, aki minden látogatása alkalmával
               felkutatja a lakást bármily elfogyasztható dolgok irányában.</p>
            <p>Így már sokkal érthetőbb a dolog - gondolta -, de hiszen elvégre teljesen mindegy. A
               bor itt van, és én szigorúan tartani fogom magamat a kapott utasításhoz!</p>
            <p>Leült az öreg karosszékbe, és kedvtelve nézegette ócska kis otthonát, mert odakint
               felébredt a hideg őszi szél, és ilyenkor úgy hozzánő a lélekhez minden, ami az embert
               védelmezi, ami óvólag körülveszi, ha ócska és kopott is.</p>
            <p>Egyébként is úgy volt, hogy nem sokáig látják már egymást.</p>
            <p>Még a nyár folyamán többször váltott levelet a szüleivel, akik minden alkalmat
               felhasználtak, hogy fiukat a sógorához való visszatérésre rábírják. Ők már - írták -
               levél útján megbeszélték ezt a dolgot Marinczerrel, aki a legnagyobb mértékben
               hajlandó a békülésre, hiszen tudja, hogy a fiatalember csak önérzetből cselekedett,
               amit ő mindig nagyra becsül és a többi - itt a jó öregek még hozzá is férceltek a
               dologhoz, olyan kedves gyengédségeket adva Marinczer szájába, amilyenek csak az ő
               szivárványos, szerelmes lelkükből születhettek, de amelyek a szögletes Marinczernek
               soha eszébe nem jutottak volna - de persze - írták tovább - a sógora annyit
               mindenesetre elvár, hogy a békülés felé az első lépést ő tegye meg.</p>
            <p>Flóruszt ezek a levelek akkor a “csak azért sem!” álláspontjára hajszolták, nemcsak
               azért, mert a hangjukból gyermeket megillető tanácsteljes becézgetés sírt elő, hanem
               főként mert alkalmat adtak neki arra, hogy azokkal dacolhasson, azokkal
               vitatkozhasson lovagi nagyszerűségektől fennkölt levelekben, azoknak szegülhessen
               ellen, akiket a legjobban szeretett. Szeme nem egy ilyen válasz megírásakor borult
               könnybe, és mégis megírta a levelet, mert gyenge karjával nem bírta letépni lelkéről
               az átkot, amit a végzete ráakasztott, hogy mivel az igazi akarata csak rejtegetni
               való kis nyomorék volt, úgy álmodjon helyette mást magának, és ezt a fantomot ott
               mutogassa, ahol nem nevetnek érte a szemébe, ahol szent, komoly valóság gyanánt
               fogadják.</p>
            <p>A nyár nagyobbik fele ezekben a hánykódásokban telt el, anélkül hogy a fiatalember
               jövendő sorsára akár itt, akár amott döntést hozott volna magával. Szerelmi életében
               is a vergődés korát élte; ha ma este azzal a meggyőződéssel vált el Piroskától, hogy
               csak gyönyörű ábránd volt az egész, másnap már könnyes szemmel esküdözött, hogy
               megöli mindkettőjüket, ha a leány csak rá is villantja másra búzavirágkék szemeit. Az
               ilyen féltékenységi jelenetek fájó gyönyörét ugyan legtöbbször tudva és akarva szívta
               magába, de volt, hogy valóban is szenvedett.</p>
            <p>Egy nyirkos, hűvös estén megint Budán jártak, és ahogy visszatérőben a propeller
               födélzetén ácsorogtak, Flórusz egy rendkívül fess, vagy tizenöt éves úrilánykával
               került szembe, akinek pompás termetét könnyű selyemkabát födte, odasimulva karcsú
               derekához. Széles, virágos szalmakalapja alól lágy hullámokban folyt alá
               gesztenyebarna haj, keskeny, lakkcipőbe bujtatott lábacskái idegesen topogtak a
               födélzet deszkáján. A mögötte álló idősebb, sovány, az adriai csikócához rendkívül
               hasonló nő szemmel láthatólag a guvernántja volt, oly fásultan és annyi szinte
               taplószerű közönnyel darálta el szabályos időközökben felhangzó intő és tanácsadó
               mondatait, vegyesen hol franciául, hol németül.</p>
            <p>Flórusz figyelmesen, egyre jobban átmelegedő szívvel nézte a leányt, akinek minden
               vonása, minden mozdulata úriasságot lehelt, és bár eleinte lehessegette magától
               efféle gondolatait, később kénytelen volt összehasonlításokat tenni a két leányka
               között. A selyemkabátos bakfis nyomban észrevette a fiatalember hódoló pillantásait,
               és a csikóca minden suttogása ellenére készségesen viszonozta is azokat, talán már
               csak azért is, mert könnyűszerrel felismerte új szerepét, amelyet minden nő oly
               szívesen vállal a másikkal szemben.</p>
            <p>Piroska kínos helyzetbe került, amit aztán ügyetlen vergődésével egyre csak fonákabbá
               tett.</p>
            <p>Asszonyi ösztönével a legelső pillanatban felismerte, bár önmaga előtt nyomban valami
               egészen érthető formát adott a dolognak, hogy kettőjük között komoly versenyről szó
               sem lehet, hát mindenekelőtt a szerzett jogait akarta demonstrálni. Hangosan beszélt,
               a fiatalembert minden második szavában édesemnek, kedvesemnek nevezve, hányavetien és
               úriasnak vélt nyegleséggel kápriszírozott mindenféle csacsiságot, végül pedig azt
               kívánta, hogy a hajó korlátjára támaszkodva nézzék a pompás budai tájképet. A helyzet
               kínossága most a fiatalemberre nehezedett át; érezte, hogy az arca kipirul, idegesen
               és bosszúsan suttogott a leánynak, hogy maradjon nyugton, és ne tegye önmagát is, őt
               is nevetségessé, és amikor látta, hogy semmire sem megy makacs függelékével - abban a
               pillanatban így nevezte magában Piroskát -, zavarában némi kis árulásra vetemedett. A
               selyemkabátos lányka finom ajkán már régebben megjelent a gonosz kis mosoly, most ő
               is visszanézett rá, bizalmaskodva mosolygott, a szemöldökeit felhúzta, mintha azt
               mondta volna: hiszen látom, hogy értjük egymást, de mit tegyek!? - azzal aztán
               odahajolt a korlátra Piroska mellé, akit pedig ebben a pillanatban szinte gyűlölni is
               képes lett volna.</p>
            <p>Hanem amikor már ott kint álltak a parton, a helyzet gyökeresen megváltozott.</p>
            <p>Piroska belékarolt, és suttogva kérte, hogy ne menjenek fel, hanem ott lent
               forduljanak egyet az alsó rakparton.</p>
            <p>Flórusz sejtette, hogy miről van szó, a mutatóujjával tréfásan feltámasztotta a leány
               állát, és belenézett az arcába. Látta, hogy Piroska búzavirágkék szeme könnyben
               úszik.</p>
            <p>Unta kissé a dolgot, de azért mosolygott, és megsimogatta a lány arcát. Azután
               szótlanul megindultak.</p>
            <p>Szinte az Erzsébet hídnál jártak már, amikor a leány hirtelen megállt, kezébe temette
               az arcát, és sírva, őszintén sírva, mert a szíve akkor színültig volt fájdalommal,
               azt mondta:</p>
            <p>- A tied vagyok egészen, testestül-lelkestül, csak el ne hagyj!</p>
            <p>Flórusz érezte, hogy vére az agyára tódul.</p>
            <p>Körültekintett; a rakpart üres volt.</p>
            <p>Magához szorította a lányt, emésztő vággyal csókolta az ajkát, majd erőt véve sóvárgó
               reszketésén, mosolygást erőltetve az ajkára, halkan azt mondta:</p>
            <p>- Őrültségeket beszélsz!... Hagytalak beszélni, mert tudom, hogy az ellenkezés csak
               jobban feltüzelt volna, de most már legyen elég!... Nekem az a leány senki, semmi...
               Ki volna, aki hozzád képest...</p>
            <p>Elhallgatott, mert vágytól izzó lelkéből különös, színes ötlet pattant ki. Csak egy
               pillanatig vizsgálgatta, azután már ment is utána. Szorosabban magához ölelte a
               leányt, újra megcsókolta az ajkát, és azt mondta:</p>
            <p>- Nekem az a leány senki, semmi... nem őt néztem, hanem azt a finom, pompás
               selyemkabátkát, ami rajta volt! Eszembe véstem minden kis ráncát, minden kis
               pitykéjét, mert nekem olyan selyemkabát kell! Nekem okvetlenül kell egy teljesen,
               szakasztott ugyanolyan selyemkabátka!</p>
            <p>Piroska letörülte a könnyeit, és csodálkozva nézett a fiatalemberre.</p>
            <p>- Selyemkabát!?... Minek!?</p>
            <p>- Csacsi!... Ne azt kérdezd, hogy minek, hanem hogy kinek?!... Neked!</p>
            <p>- De hiszen az rendkívül drága dolog! - mondta a leány, most már egész figyelmével a
               kérdéshez tapadva.</p>
            <p>- Ne törődj vele!</p>
            <p>Flórusz megállt, belső zsebéből előhúzta a tárcáját, kissé erőltetett nyugalommal
               kivette belőle a külön kis bankjegycsomót, és átadta a lánynak.</p>
            <p>- Fogd, és siessünk! Az üzletek még nyitva vannak!... ami pedig megmarad belőle, azt
               fogadd szívesen tőlem! Ezt a pénzt a te számodra tettem félre!</p>
            <p>Piroska pár pillanatig habozott, majd rámosolygott Flóruszra, átvette a pénzt, és
               nyugodtan azt mondta:</p>
            <p>- Az én Flóruszom a legjobb ember a világon, de igen nagy csacsi!... Az ilyesmit
               napvilágnál kell megvásárolni!... Holnap egy órával korábban légy a szokott helyen,
               majd elmegyünk együtt!</p>
            <p>Flórusznak összerándultak a szemöldökei; nem így képzelte a dolgot.</p>
            <p>Pedig még újabb csapás is várt ábrándos lelkére.</p>
            <p>Másnap délelőtt éppen a toalettjével bíbelődött, amikor egy szutykos kis kölyök
               állított be hozzá, és levelet adott át neki.</p>
            <p>Piroska írt, hogy meggondolta a dolgot, nem kell neki a kabát, a pénz jó lesz Flórusz
               számára vizsgadíjnak, őnála mindig megtalálja. Egyebekben kéri, hogy este a szokott
               időben legyen a szokott helyen.</p>
            <p>Flórusz kedvetlenül dobta le a levelet, és szinte ráförmedt a pocsék kis
               postillonra:</p>
            <p>- Mondd meg a kisasszonynak, hogy ott leszek!</p>
            <p>Ahogy egyedül maradt, idegesen kezdett fel-alá járni a szobájában.</p>
            <p>Ez ostoba kis tragédia volt.</p>
            <p>Eltekintve attól, hogy ilyen bolondul hoppon maradt - neki magának is csak pár napra
               való pénze volt már -, ő meg volt győződve arról, hogy Nordheimerék, akik pedig
               valami véletlen folytán akkor már mindent tudtak, nála ekkora pénzeket egészen
               természetesnek találnak.</p>
            <p>Most ennek is vége van, a gyűlöletes hióbhír már a boldogság kis szobájába is
               beöltötte mérges nyelvét.</p>
            <p>És a lavina, ami a fiatalember ábrándvilágát összemorzsolta, feltarthatatlanul
               gördült tovább.</p>
            <p>Egyik napon a leány, mintha véletlenül történt volna, elejtette első, nagyon halvány
               célzását jövendő közös életükre. Azután megjelentek a kocsmai élet káros voltát
               hirdető tanköltemények, végül pedig megkezdődött azoknak a helyeknek szisztematikus
               felsorolása, ahol mindent lényegesen olcsóbban lehet beszerezni, mint egyebütt.</p>
            <p>Flórusz az alkonyati órákat nem várta már dobogó szívvel, mint azelőtt.</p>
            <p>Egy este végül, amikor szokott heti látogatását tette Nordheimeréknél, a leány szülei
               szeme láttára átölelte a nyakát, és diadalmasan, elragadtatott hálát váróan azt
               mondta, mélyen belenézve a szemébe:</p>
            <p>- Képzelje, az az ostoba Ramazetter délelőtt, amikor a piacra mentem, megvárt, és
               prédikálni kezdett, hogy óvakodjam magától, mert maga állandóan kocsmázik, és udvarol
               a vendéglősnőnek. Azután azt mondta, hogy ő viszont a tenyerén hordana, hogy
               asszongya, neki van tisztességes jövedelme, nem úgy, mint magának, aki ahelyett, hogy
               keresne, még a másokét is elprédálja, hallja!?... Ilyen buta hazugságokat is csak ő
               tud kitalálni! Hát szóval forma szerint megkért!... No - mondom neki -, kedves
               Ramazetter úr, nekem hiába beszél itt összevissza, én már nem vagyok szabad, én
               bizony sohasem leszek a maga felesége!... Hát így megmondtam neki!... Nos, mit szól
               hozzá!?</p>
            <p>Flórusz halálsápadt arccal hebegett valamit, hogy majd leszámol a Ramazetterrel, hogy
               nagyon köszöni a leánynak, amiért megmondta neki, most legalább tudja magát mihez
               tartani, és végül, hogy boldog, hogy a leány... bár még kissé korán volt... jobb az
               ilyesmit titokban tartani...</p>
            <p> Ezen az éjszakán nagy cécó volt Lakatosnál; Flórusz is felnyitotta gondosan elzárt
               lelkét, és a nyájas őslakók közt szétszórta a drágagyöngyöket, amiket az fájdalmában
               kitermelt magából. Hajnalban ment haza, és útközben boldogan, hangosan nevetgélt
               azon, hogy sohasem oda lép, ahová szeretne.</p>
            <p>Odahaza feltárta az ablakát, és visszanézett a mennybolt millió csillagszemébe.</p>
            <p>- Ragyogjatok rám, kedves barátaim, nézzetek le rám, és világítsatok be a
               ravatalterembe, az én lelkembe! Éjféli sötétségben kiterítve ott fekszik az én
               akaratom, legyetek ti a halotti gyertyácskák, hogy még egyszer megláthassam a drága
               halott viaszfehér arcát!... Nincsen többé akaratom, nem akarok többé semmit! Nem
               akarom már a halált sem, amit úgy óhajtottam, amiben úgy bíztam, csak álmaimban jön
               már el néha hozzám, átölel merev karjával, pompás reményeket suttog a fülembe, de
               reggelre elhagy ő is, mert nincsen akaratom, hogy átöleljem rideg derekát, és ott
               tartsam magamnál... Az élet bebújt az ördög maskarájába, s a hátam mögé lopózott, és
               most mindennap új, gaz tréfákkal rémítget, és nekem nincsen már akaratom, hogy
               lépésről lépésre, a szú makacsságával küzdjek ellene, hogy visszajussak legalább oda,
               ahol még nem mert a szemem közé vigyorogni!... Valami díszes, valami ragyogó
               küldöttséget várok én, hogy az emberek eljöjjenek hozzám, hogy aztán karjukra
               vegyenek, és bevigyenek az élet templomába, aminek szent hűvösében szabadjára
               engedhetem az álmaimat, mert ott nem tiporhatnak rájuk sáros csizmáikkal a komisz
               utcai emberek!... Várom a szerelmesemet is, hogy letérdeljen előttem hogy rátehessem
               kezemet a fejére, amíg arra túlvilági fény derül, hogy megismerhessen engemet, várom
               a rokonaimat is, hogy a keblükre öleljenek, várok mindenkit, de tudom hogy hiába
               várok bárkit is, mert akarat nélkül a várás is csak puszta ábránd, aminek hangtalan
               hívását nem hallja meg senki sem!... Meghalt az akaratom, már fájó gyönyörrel tölt
               el, ha az emberek bántanak, mert a lélek azt, ami ellen védekezni erőtlen, vergődő
               gyengeségében gyönyörré csiszolja, ahogy a szomorú anya a köznapot legázoló
               nagyszerűségeket lát a fia gazságaiban, hogy a szíve meg ne szakadjon!... Nézzetek le
               rám, barátaim, és világítsátok át a ködöt, ami körülvesz, mert érzem, hogy nem
               találok ki belőle!... Nézzetek le rám, és maradjatok velem, mert nem tudom: lesz-e
               még holnap erőm, hogy hívjalak benneteket?!... Mert az én akaratom meghalt, és
               odabent fekszik kiterítve a lelkemben!... Még őrzöm, még nem engedem, hogy elvigyék,
               a fényeteknél még látom sápadt arcát, de már halott... erőtlen, néma halott már!...
               És mindezt csak most, csak most tudom meg igazán, amikor részeg vagyok!</p>
            <p> Másnap fekete közöny ült a fiatalember lelkén; nem is igen figyelt a leányka boldog
               fecsegésére.</p>
            <p>Ezekben a napokban történt, hogy Flórusz egy este a körúton összetalálkozott a
               nővérével meg Irénnel. A két asszony örömködve hívta, el sem akarták engedni többé,
               de a fiatalember észrevette szemükben a riadt nyugtalanságot, amivel az arcát
               vizsgálták. A megízlelt szabadság vágya felébredt a lelkében, visszavágyódott azok
               közé, akik még a pillantásukkal sem kérik számon egymás dolgát, és kéretlen, fanyar
               jóakaratukat nem cseppentik bele a végtelen szabadság édes borába. Valamit hebegett,
               hogy: igen, igen, majd elhatározza magát, és aztán értesíti őket.</p>
            <p>Azzal elsietett.</p>
            <p>A nővére utána kiáltott, hogy bármikor szívesen látják, azzal elvesztették egymást a
               szemük elől, és azóta nem is találkoztak.</p>
            <p>De az a szabadság, aminek viszontlátására úgy örült, bár csak néhány percre
               szakították is el tőle, amiben úgy bízott, attól fogva elvesztette azt az izgatóan
               csípős, pikáns kezét, ami azelőtt oly kívánatossá tette. A fiatalember hiába
               próbálgatta ezt az ízt a dac kesernyés zamatjával pótolni, nemigen ment vele
               valamire, mert a dac mögül lépten-nyomon előkandikált a régi, kedves, úri élet,
               nyájasan hívogatva őt. Az pedig, aki fehér kis kezével azelőtt úgy be tudta fogni a
               fiatalember szemét, hogy ez a hívogatást észre ne vegye, egyre távolabbra jutott
               tőle.</p>
            <p>Piroskával azután is találkoztak minden este, de már egyre kínosabban kellett
               keresgélniök a megbeszélnivalókat, mert Flórusz a jövőt illető tervezgetéseknek már
               eleve útját állta azzal, hogy majd ő mondja meg, mikor jött el azoknak az ideje. Azok
               a jelentéktelen kis apróságok pedig, amikről a szerelmesek oly sok fontos
               mondanivalót tudnak kovácsolni, ízetlen ostobaságokká lettek közöttük, azokkal nem is
               próbálkoztak többé. A leány azonban, talán valóban, de inkább hihető, hogy színleg,
               nem vett észre semmit, és ez a makacs kitartás csak még jobban bosszantotta Flóruszt,
               aki utóbb már naponta azzal az elhatározással ment el hazulról, hogy szakít a
               leánnyal, miután az ilyesminek semmi értelme sincs. De aztán a leánynak egy-egy
               különös, sajnálatos arckifejezése, valami bolondos, emlékezetes szó a tündéri időkből
               mindig elnémította az utolsó pillanatban. Ő legalább úgy hitte, hogy ezek a
               szívdobogtató kis emlékek térítik el a szándékától, pedig úgy volt valóban, ahogy
               azon a mámoros hajnalon megsejtette: az energiája, az akarata pusztult, fogyott
               egyre.</p>
            <p>Hanem az utóbbi időkben, amint már szó volt róla, megjött a visszahatás, éppen
               ezeknek az eseményeknek a nyomán.</p>
            <p>A második alapvizsgát sikerrel letette még a tavaszon, most hosszabb nyugalom előtt
               állt, de a tanulmányi dolgok egyébként sem aggasztották soha, rendületlenül bízott a
               maga gyors és élénk felfogásában és főként a meleg érdeklődésben, amely őt a jogi
               stúdiumokhoz fűzte. Mindez valami rejtett erőforrássá csoportosodott a tudatában, ami
               felé a nagy lelki legyengülések idején mindég bizalommal tekinthetett, ami mindig
               megadta számára a megnyugvást, hogy a fundamentum ép és sértetlen. Amíg ezt a
               hatalmas erőforrást tudomásul nem vette, amíg semmire sem becsülte, addig úgy tudta,
               hogy sohasem fog visszatérni többé örökre elhagyott régi világába, de amióta
               foglalkozott vele, amióta kicsiszolta, kifinomította és üzembe helyezte, azóta már
               tudta, hogy a visszatérést csak halogatja, mert édes dolog az élettel kacérkodni, ha
               van hová meghúzódni előle, ha komolyan találná venni a dolgot.</p>
            <p>Hanem, ahogy legtöbb kacérkodásnak valami ízléstelenség szokta a nyakát szegni,
               ugyanaz történt ezzel is.</p>
            <p>Flórusz egy napon, amikor a pénze már erősen fogytán volt, levelet küldött egyik
               jómódú barátjának, kérve őt, hogy estére jöjjön el a Centrálba, valami fontos
               megbeszélnivaló lenne vele, amit sokkal kényelmesebb négyszem-között elintézni, mint
               otthon, ahol bármikor megzavarhatják őket. Az volt a terve, hogy Burkovicstól - ez
               volt a barátja - még felveszi ezt a kölcsönt, ő lesz a harmadik és utolsó, akihez
               ilyen kéréssel fordul, azután egyetlen krajcárt sem kér többé senkitől, hanem...</p>
            <p>Ezt a <hi>hanem</hi> szót rendkívül gyűlölte Flórusz.</p>
            <p>Ez volt az az utálatos, kétszínű kis intrikus, aki az ő elhatározás jellegű
               gondolatait odacsalogatta a maga közvetlen közelébe, és amikor már ott voltak
               körülötte, akkor a szemük közé vigyorgott. Ez volt az a gonosz kis manó, amelyik a
               felejtés kellemes perceiben odasompolygott az ajkára, és amikor onnét testet öltve
               lepattant, ahogy hang alakjában ide-oda rebbent, fülsértő mellékzöngéivel néha a
               legközömbösebb mondat közepén is megállította. A magad embereit is megismerheted
               arról, ahogyan a rossz hírt tudtodra adják: ezt a gyűlöletes kis szót még álmában is
               többször látta a fiatalember, mint valami gaz kis kobold alakjában odasompolygott
               hozzá, fölé hajolt, és boldog fontoskodással a fülébe súgta: az akaratod már a végét
               járja! Nincs már hozzá semmi remény!</p>
            <p>Hanem...</p>
            <p>Ejh! Hanem valahogy másként lesz majd, de akárhogyan is lesz, ő az elhatározásán nem
               változtat többé, ez kétségtelen!</p>
            <p>Ahogy vacsora után belépett a kávéházba, Burkovicsot nagyobb társaság közepette
               találta. Bántotta kissé a dolog, de a kollégája, amikor megpillantotta őt, felkelt,
               eléje sietett, leültette egy üres kis mellékasztalhoz, és mielőtt Flórusz akár a
               felöltőjét is letehette volna, elővett a zsebéből egy borítékot, és átnyújtotta
               neki.</p>
            <p>- Már elkészítettem! - mondta barátságosan mosolyogva. - Parancsolj!... Bocsáss meg,
               kérlek, hogy most nem állhatok többé a rendelkezésedre, de tudod...</p>
            <p>Flórusz szinte gépileg vette át a borítékot, csodálkozva nézett a barátjára, és kissé
               halavány arccal kérdezte:</p>
            <p>- Honnét tudtad, hogy pénzt akarok kölcsönkérni tőled?</p>
            <p>Burkovics egy pillanatig mereven, zavartan nézett vissza rá. Csak akkor jött rá, hogy
               kissé formátlanul csinálta a dolgát. De már a következő pillanatban kitűnő excuse
               jutott az eszébe.</p>
            <p>- Ugyan kérlek - mondta kitűnően utánzott cinkosi mosollyal és az ügy köznapi voltát
               egy hanyag kézlegyintéssel jelezve -, az ilyesmit egyáltalán nem kell túlságosan
               tragikus módon felfogni!... Magam is voltam már így nemegyszer, hát csak tudhatom:
               hogyan megy az ilyesmi!?</p>
            <p>Flórusz azt akarta mondani: füllentesz, pajtás, te sohasem voltál így! - de az utolsó
               pillanatban visszakapta a szót... Ha erőltetik a dolgot, le kellett volna vonnia a
               konzekvenciákat... De mit csinál akkor?... Három nap múlva egyetlen krajcár nélkül
               állt volna.</p>
            <p>Zsebre tette a borítékot, valamit hebegett, hogy: néhány nap múlva!... azzal
               elsietett.</p>
            <p>Ezen a hajnalon, amint álmatlanul hánykolódott a párnáin, már bizonyosan tudta, hogy
               visszatér. Csak még a levél megírására nem tudta elszánni magát.</p>
            <p>Ez szerdán volt; pénteken bekövetkezett a műcsarnokjelenet.</p>
            <p>Akkor azután már a levelet is megírta a nővérének.</p>
            <p> Még éjfél sem volt: a hajnalokhoz szokott fiatalember elhagyottan, idegenül érezte
               magát otthon, a halotti csendességben. Az ő új világában a zaj, az élet ebben az
               órájában szokta elérni a tetőpontját, itt pedig a lámpás apró kis zsörtölődésein, a
               háziasszony távoli köhécselésén kívül egyetlen hang sem kelt sehol, és a falon
               ide-oda sikló néma árnyakon kívül nem mozdult semmi.</p>
            <p>Flórusz összegyűrte a háziasszonya levelét, unottan a földre dobta, azután sokáig
               nézte mozdulatlanul a lámpás meg-megrezzenő lángját.</p>
            <p>Egyébkor talán lefeküdt volna időnek előtte is, de ma úgy érezte, hogy a Malvinnal
               való találkozás izgalmai úgysem hagynák pihenni.</p>
            <p>Azt határozta, hogy vadász emlékiratait fogja olvasni, de belátta, hogy ahhoz sem
               lenne türelme. Azt a könyvet vette le a szekrény tetejéről, amelyet az elődje
               felejtett ott. Eddig csak az előkandikáló piros csücskéről ismerte a könyvet, arra
               még sohasem tudta elhatározni magát, hogy kimentse a portengerből.</p>
            <p>Most odalépett, és egy elhatározott mozdulattal leemelte.</p>
            <p>Rendkívül érdekes mű volt: néhány egybekötött szakvizsgai dolgozat, aminőt a
               bölcsészettan-hallgatók készítenek. Az előző lakónak nagyon megtetszhetett a
               diluvilis rétegek hátráló eróziójáról írt tanulmány, vagy még inkább az Ostrea-félék
               kagylóinak ambulakrál-mezőit <hi>tárgyazó</hi> remekmű, hogy oly
               gondosan összegyűjtötte, beköttette és szakszerű margójegyzetekkel kísérte őket.</p>
            <p>A fiatalember csalódottan vissza akarta dobni a könyvet, de hirtelen mást gondolt.
               Gondosan letörülgette róla a diluviális port, azután odahúzta az asztal mellé az ódon
               karosszéket, megivott egy pohár háziasszonyi bort, rágyújtott egy cigarettára, jó
               mélyen befészkelődött a szék párnái közé, és felnyitotta a különös könyvet.</p>
            <p>- Ettől legalább elálmosodom, amire most éppen nagy szükségem volna!... De mi a
               csodálatos fityfene lehet az az ambulakrál-mező?</p>
            <p>Ide-oda lapozgatott a furcsa kis műben, de valami elfogadható magyarázatnak még csak
               a nyomát sem lelte sehol. Egyre élénkebb gyűlölet fogta el a névtelen szerző iránt:
               micsoda arcátlan prepotencia azt kívánni, hogy akinek ez a buta kis kötet a kezébe
               kerül, az már akárhonnét is, de tudja, hogy mi az a ...izé... az a mező? Sőt néhány
               lappal odébb, anélkül persze, hogy a mező ügyet elintézte volna, a szerző vérforraló
               nyugalommal összehasonlítja az ostreák mezejét a meleagrinákével. Kik azok a
               meleagrinák és hol vették a mezeiket?... Vagy a szerző csak bolondot akar csinálni az
               olvasóból?... Persze, persze!... Erre ugyan hamarabb rájöhetett volna akárki is!...
               De ha ez a tökfilkó mindenáron a zoológiát az agrikultúrával kombinálva akart
               humorizálni, miért nem talált ki ötletesebb címeket?... A koleopterák szájüregében
               tespedő ugar intenzív felhasználásról... Arankairtás a szentjánosbogár fényénél...
               Ebből esetleg állattani regényt is lehetett volna írni ezen a címen: János, a
               lámpagyújtogató, vagyis: Aranka halála... Vagy röviden: Muki szerelme... vagy akármi,
               csak a mezőt hagyta volna békességben!... Mit ért ahhoz egy szafaládérágó filozopter,
               hogy mi az a mező? Az illető bizonyosan itt született valahol a Kékbugyogó utcában,
               soha életében ki sem mozdult Budapestről, és itt olyan embernek akar előadást tartani
               a mezőről, aki csecsemőkora óta minden évben végignézte az isteni színjátékot, amint
               a havas, lucskos barna föld vidáman felkacag, és magára ölti ragyogózöld palástját,
               amint annak pompás, végtelen selymén világoskék meg égőpiros pontocskák jelennek meg,
               amint egy hajnalon elborítja a pimpimpare esernyője. Aki annyiszor látta a nyári nap
               lángoló hevében fehérlő tehéncsordát, annyiszor hallgatta annak szomorú kolompját,
               aki a patakparti szomorúfűz alatt heverve oly sokszor nézte a szöcskék táncigalmát,
               hallgatta a darazsak álomra hívó döngését és a tücsök hegedűjét; akinek annyiszor
               elszorult a szíve, amikor a kihalt mezőséget megint elfoglalta sötét árnyhadával a
               félelmes Ködkirály... Mit tudhat a mezők csodálatos világáról az, aki sohasem
               hallotta a virágok illatának hangtalan himnuszát, a holdfényben úszó álomóceán
               sóhajtó csendjét, és aki sohasem látta a fehér arcú asszonyt, amint az alkonyat
               bíborözönében felbukkanik a látóhatáron, azután jön, jön sietve, hogy apró kis lábai
               nem is érintik talán a fűszálak enyhe dárdácskáit, csak úgy lebbenik át az illatos
               lapályon, ahogy Krisztus sietett övéihez a tenger habjai felett!?... Tudod-e, te
               ostoba kis bölcsész, ki jön ott hófehér kalapban, rózsaszínű ruhájában, ajkán a
               titokzatos mosollyal?!... Malvin jön ott sietve, hogy megmentse szerelmét, aki
               eltévedt a láp virágai között, akit már derékig benyelt az ingovány mélysége, és aki
               kitárja feléje a karjait, hogy átölelhesse megmentőjének karcsú derekát, hófehér
               vállát, azután letérdelhessen előtte, csókolhassa a kezét, és megmondhassa neki, hogy
               a nappal és az éjszaka minden percében csak őt szerette, őt imádta, és hogy még
               ezerszerte forróbban szereti, amióta rosszul bánt vele, amióta megmosolyogta a
               szegénységét, és szemének egyetlen rebbenésével sem árulta el, hogy valaha ő is
               viszonozta ezt a lángoló szerelmet.</p>
            <p> A lámpa utolsókat lobbant, a fojtó, kormos füst ráfeküdt az alvó mellére.</p>
            <p>Amikor a fiatalember fölébredt, a függöny hasadékain már benézett a hajnal
               nedvesszürke szemével.</p>
            <p>Elkényeztetett testét összetörte a szokatlan helyzet; fázott.</p>
            <p>Mosolyogva nézte az ócska piros könyvet, azután visszadobta a szekrény tetejére, és
               bebújt az ágyba.</p>
            <p>Ahogy megint elszenderedett, az álomképek tarka csoportja körülvette ismét,
               befészkelődött a lelkébe, és csak a fényes reggelen rebbent vissza újra az ismeretlen
               tartományban, ahonnét elindult.</p>
            <p>Flórusz, amire felébredt, teljesen rabja volt már ismét az asszonynak, és tudta, hogy
               bármi történjék is, annak ismét az övének kell lennie.</p>
            <p>Amikor a toalettjét befejezte, előkereste az ócska piros nyakkendőt, a régi kedves
               ajándékát, és megcsókolta. De akkor hirtelen eszébe jutott, hogy azt is Piroskának
               nevezte el, és akkor hirtelen el akarta rejteni újra, mert érezte, hogy valami
               nemtelen árulás csábítja, hívogatja.</p>
            <p>De az utolsó pillanatban mást gondolt.</p>
            <p>Tudta, hogy amit tenni szándékozik, nem egészen tiszta dolog, de nem bírt ellenállani
               neki.</p>
            <p>A nyakkendőt becsomagolta, beletette a zsebébe, és az esti séta után, amikor már
               elválóban voltak, odaadta Piroskának.</p>
            <p>- Hoztam neked valamit. Csekély kis ostobaság az egész, de ne nevess ki érte! Holnap,
               ha elmegyek hozzátok, majd elmondom a történetét.</p>
            
         </div>
         <div type="chapter">
            <head>5. A fogatlan Kopeczky</head>
            <p>Tavaly hallottam, hogy a Balaton-parti kis Arács faluban meghalt az öreg Réz
               zsidó.</p>
            <p>Ha utánaszámítok, lehetett legalább kétszáz esztendős, amikor megtért őseihez, mert
               már az édesapám is olyan vén salabakternak ismerte, mint mi, gyerekek, amikor a
               nyarakat odakint töltöttük az arácsi szőlőben. Még a taplósipkája is ugyanaz volt;
               milyen szomorúan lóghat az most a fogason, hacsak bánatában utána nem pusztult a
               gazdájának.</p>
            <p>Riesz Salamonnak hívták, de az arácsi parasztoknak könnyebb volt a Réz, az ő
               pátriárkái flegmájának meg teljesen mindegy volt, miatta akár pakfon-zsidónak is
               hívhatták volna, csak nála vegyék az ostornyelet meg a pálinkát. Pedig ha a parasztok
               már mindenáron valami metallumról akarták nevezni, inkább hívhatták volna
               aranyzsidónak, mert aranyból volt annak mindene. Arannyal volt befoltozva a feje ott,
               ahol a púpos Pálfi beverte, amikor az egyik jókedvű gazda elhitette vele, hogy a Réz
               olyasmit suttog felőle, hogy vasárnaponkint új, díszesebb púpot vesz magára, ahogy
               más az ünneplőjével teszi. Aranyból volt vagy a fél fogsora, a pápaszeme foglalatja,
               az órája, a lánca, az óriási pecsétgyűrűje, azután meg aranyból volt a szíve,
               legfőként pedig az esze.</p>
            <p>Különös ember volt; mintha valamelyik középkori rabbi lelke lakott volna benne.
               Mindenkiről tudott mindent, mindenkinek még a legbensőbb családi ügyeiben is ő
               ítélkezett, bármi történt légyen is, a különféle véleményekre ő tette fel a koronát.
               Hanem sohasem mondott valami pozitívumot, sohasem mondta, hogy ez fekete, ez jól van,
               vagy ilyesmi, ő mindig tekervényes példabeszédekben, parabolákban szólt, vagy mielőtt
               nyilatkozott volna, elmondott valami bonyolult történetet, mint Seifensteiner
               Salamon, és csak azután alkotta meg a párhuzamot a történet és a szóban forgó esemény
               között. Semmi a türelméből ki nem hozta, és bármi történt is, ő előbb mindenből
               leszűrte a tanulságot, és csak azután tett-vett, intézkedett. A parasztok gyakran
               megpróbálták őt nyájas szavakkal félbeszakítani: hogy a karádi nyavalya essen abba a
               bóhérba, ne arról beszéljen, hanem adja már azt a kocsikenőt! - nem ért semmit.</p>
            <p>Az érettségit követő nyáron egyszer onnét a szőlőből bementem, nem tudom már, miért,
               Veszprémbe, és csak estefelé sétáltam ki megint gyalog. De kissé elszámítottam
               magamat, és már csillagos éj volt, amire kiértem. A nyaraló zárva volt, sehol senki.
               Nyomban tudtam, hogy bementek Balatonfüredre cigányt hallgatni, és hogy egy óra előtt
               bizonyosan nem jönnek haza. Nem tudtam mit csinálni: besétáltam Arácsra, mert jövet
               láttam, hogy a kocsma még nyitva van.</p>
            <p>Rettentő füst volt odabent, pedig csak ketten voltak: a Réz zsidó meg a Danka Imre, a
               valaha vagyonos felvégi gazda, aki azonban akkor már erősen csúszott lefelé.
               Kártyáztak, ahogy később láttam: huszonegyeztek. Az öreg zsidó nagyon csodálkozott,
               hogy engem meglátott, de aztán elmagyaráztam neki a dolgot, kértem egy félmessző
               bort, és amikor elhozta a moslékszínű zagyvalékot, leültem egy távoli asztalhoz, és a
               kezemre támasztottam az államat, mintha nem látnék semmit.</p>
            <p>Danka előtt már csinos halomban állt a pénz, de egyébként is tudhattam, hogy nyert,
               mert nagy hangon beszélt, szakadatlanul ivott, és bosszantotta a partnerét, aki
               azonban csak egykedvűen mosolygott.</p>
            <p>Réz adta a bankot, és ilyenforma párbeszéd folyt közöttük:</p>
            <p>- Tízes... fizess! - mondta diadalmasan Danka, ahogy a tízesre rákapta az ászt.</p>
            <p>- Lássa, öreg, nálam ez már csak így megy! És tudja miért?... Mert merek játszani!
               Nem úgy, mint maga, hogy két vas, négy vas... Adja csak ide azt a koronát!</p>
            <p>- Tessék - mondta nyugodtan az öreg zsidó. - Már most mit tesz a szomszéd úr?</p>
            <p>- Most?... Hát mennyi a bank?... Húsz krajcár? Én ilyen vacakra nem játszom!... Hanem
               tudja, mit?... Mennyivel is tartozom én magának még a régi borért?... Ugye, három
               forint hetvennel?... Nohát, csináljunk dupla-semmit!... Ha maga veszít, nem tartozom
               semmivel, ha én veszítek, azon módon kifizetem a dupláját!... Ehun a pénz!... Jó?</p>
            <p>- Legyen úgy, ahogy maga akarja, szomszéd úr - mondta Réz.</p>
            <p>Pár pillanatnyi csend állt be, azután Danka felugrott, döngetni kezdte az asztalt, és
               az örömtől szinte magánkívül kiabált:</p>
            <p>- Hát nem tartozom!... Nem tartozom semmivel!... El ne feledje Réz úr... Há így van
               az, akinek van szíve!... Nem is úgy kell ám, hogy két vas meg négy vas!... Tanuljon
               tőlem!</p>
            <p>- Hja bizony, úgy van ez, kedves szomszéd úr! - monda Réz bölcselkedő hangon. - Aki
               játszik, az fizessen is!</p>
            <p>- Jajajaj! Csak ne nyavalyogjon! Csak azt ne! Nem vénasszony maga, Réz úr! Lássa,
               énvelem már sok minden megesett, de én még sohasem nyavalyogtam!... Hát most majd én
               leszek a bankos!... Efforint a bank!... Mi a tét?</p>
            <p>Ilyesmit sem lát mindenki! - gondoltam. - Egy falusi zsidó kereskedő, aki a
               vendégével huszonegyezik!... Hát most már ezt is láttam, és elég is volt belőle!</p>
            <p>Leakasztottam a fogason függő megbarnult, összekunkorodott újságot.</p>
            <p>A <hi>Veszprém vármegye</hi> valamelyik múlt évi száma volt, azt
               kezdtem olvasni. Rendkívül érdekeltek az izgatóbbnál izgatóbb hírek, hogy az enyingi
               járás főszolgabírája a járás egész területére elrendelte az ebzárlatot, a devecseri
               főállatorvos az immár fenyegetővé váló marhavész meggátlására megtette a szükséges
               lépéseket - szinte magam előtt láttam a kis Becsákot, a lódoktort, amint apró,
               csámpás lábacskáival éppen a szükséges lépéseket teszi - végül hogy Tarhonya Pilátus
               tótvázsonyi születésű harminchat éves róm. kath. csavargó ittasságában belézuhant a
               cseszneki emésztőgödörbe, de úgy kell neki, majd máskor nem issza le magát. (A
               szerk.) Szemem előtt már kezdtek megjelenni azok a kis violaszínű gyűrűcskék,
               amelyekkel az álom szokta eljegyezni magának a kiszemelteket, amikor hirtelen vad
               csörömpölés zavarta meg remetei csendemet.</p>
            <p>Felkaptam a fejemet, és a kártyázókra néztem.</p>
            <p>Danka Imre csapott öklével az asztalra, hogy az üres poharak mazurkára lendültek.</p>
            <p>A pénzhalmocska már eltűnt előle, és az arca szinte sárga volt a méregtől.</p>
            <p>- Átkozott fánija - kiáltotta dühösen -, ez a piszok töknyócas már negyedszer gyün
               közibe a disznónak meg a tízesnek!... Hát fuccs és megint fuccs!... Most már nincs
               többem, mint hat krajcárom!... De az adósság levan!... Mi!?</p>
            <p>- Levan, persze, hogy levan! - mondta mosolyogva a zsidó. - Hanem most menjünk
               aludni, Danka szomszéd, majd legközelebb folytathatjuk!</p>
            <p>- Ahá!... Most már menjek haza, ugye!?... Hat vassal a zsebemben!</p>
            <p>- Hja - mondta Réz, bibliai mozdulattal emelve fel barnává aszalódott mutatóujját -,
               mondtam az elébb, hogy aki játszik, az fizessen is!... Különben is azt mondta, Danka
               szomszéd, hogy maga nem szokott nyavalyogni, panaszkodni!</p>
            <p>- Éj - legyintett a paraszt mérgesen -, maga mindétig csak tudományoskodik, mindétig
               csak illen bölcsességeket mond!... Könnyű magának, maga csak szipákol, csak igazgatja
               az ókuláját, csak adogatja el a subikszot, aztán egyre csak gyarapodik!... Éntülem
               meg, akármit csinálok, csak elmegy, elmászik a pénz!... Hej, Réz bácsi, amikor az én
               édesapám, a jóisten nyugosztajja meg szegényt, hazajött a vásárról, nekünk,
               gyerekeknek, pedig hatan voltunk, mindegyőnknek egy-egy ezüstforintost adott, csak
               úgy jádzani! Millen világ volt az akkor! Ha a forént elveszelődött, hát az sem volt
               baj! Azt szokta mondani, hogy terem ott még több is, ahol ez termett!... Hát így
               tett, aztán azért mindétig csak többje lett nékije! Én meg, ha az ujjamat lerágom is,
               egyre csak szegényebb leszek!... A lovasi dűlőt már elette a fene, nemsokára a
               kövesire is rákerül a sor! Erőszakkal nem rángathatom elő a földből a búzát meg a
               rozsot, az úristennel sem neszezhetek, hogy miért nem bánik velem is úgy, mint
               mással! Ha valamihez kezdek, abba belekőtözik a ménkű, ha jádzom, csak veszítek,
               lassankint nem marad semmim, és amúgy is érzem itt bejüről, hogy utóvégre is egészen
               komisz, alja ember leszek!... Maga okos ember, Réz szomszéd, maga mindenre tud
               bölcsességeket mondani, hát mondja meg nekem, miért van ez így énvelem?</p>
            <p>Az öreg Réz feltolta pápaszemét a homlokára, kissé gonoszkásan mosolygott, majd fehér
               szakállát vakargatva, azt felelte halkan:</p>
            <p>- Hát tudja, Danka szomszéd, az attól van, hogy maga ezt <hi>most</hi>,
               éjfél után, <hi>itt</hi>, a kocsmában, <hi>így</hi>,
               pityókosan kérdezi!... Megértett engemet?</p>
            <p>Danka Imre bambán bámult az öreg zsidóra, hemmegett valamit, azután elkotródott.</p>
            <p> Csak Marinczerre gyanakodhatom, csak az ő révén jöhetett vissza hozzám, valami
               tekervényes gondolatasszociáció segítségével ez a régi kis jelenet, aminek ittlétét
               egyébként semmi sem magyarázná meg.</p>
            <p>Most, hogy miniszteri tanácsossá történt kinevezéséről kell beszámolnom, hosszasabban
               gondoltam ugyanis rá, és hirtelen eszembe jutott, hogy rendkívül sokban hasonlít
               Kemény kapitányhoz, aki nyugalomba vonulása óta ott élt Arácson a mi
               gyermekkorunkban. Amikor azután már ott voltam a gondolataimmal a Balaton mellett, a
               többi már magától jött. Csak így lehetett a dolog, másként nem, mert Kemény
               kapitánynak is éppoly kevés köze van ehhez a történethez, mint a fentebbi
               visszaemlékezésnek, ha ugyan ez utóbbit illetőleg valami kapcsolódás, valami
               összefüggés utólag önként nem kínálkozik.</p>
            <p>De a hasonlóság kettőjük között valóban meglepő, a külsőben is, de még inkább abban a
               módban, ahogy mindketten és kívülük még ezer más középember, önmagukat a nagy
               összességben elhelyezve képzelték és azzal szemben miként viselkedni a
               leghelyesebbnek ítélték.</p>
            <p>Ezt a fajta embert születésétől haláláig valami sűrű, nyúlós homályosság veszi körül,
               ami megakadályozza őt abban, hogy túllásson annak a körnek a vonalán, amelyet mint
               rádiusszal, azzal a vonallal lehetne köréje rajzolni, amelyik a közötte és az azok
               között levő távolságot mutatja, akik vezető nélkül is rátalálnak önmagukra. Mert ezek
               az emberek mind a halálukig sem találkoznak önmagukkal, ők sohasem ők maguk, hanem
               mindig valakik mások, azok, akiktől az életen való átfurakodásnak ezt vagy amazt a
               módját, ilyen vagy olyan szabályát ellesték, és akiken kívül nemcsak nem akarnak, de
               nem is tudnak meglátni mást, mert derengő sejtelmük sincsen róla, hogy nézni és látni
               nem egy, hanem kettő. Ők azok, akik az életre való szakadatlan várás közben
               elmulasztják az életet, ők azok, akik anélkül békülnek ki valakivel, hogy
               megbocsátanának neki, mert önmagukon kívül semmi sem oly súlyos a számukra, hogy a
               lelkükön esett karcolást simára hengerelhetné. Ők azok, akik még az elöljáróik
               vesszőparipáján is helyet furakodnak ki a maguk számára, akik büszkén verik a
               mellüket, és a köznap unalmas zsongása miatt nem hallják meg az üres kongást; ők
               azok, akik elv gyanánt vallják, hogy minden dolgot illetőleg csak két vélemény van a
               világon: az övék meg a másik, a téves; ők azok, akik némelyekkel szemben csak azért
               maradnak igaztalanok, mert egyszer már azok voltak, és azok is ők, akik parancsolás
               nélkül nem tudnak uralkodni. Aki a lelkét kezdi nyitogatni előttük, azt leintik
               azzal, hogy az ilyesmi nem érdekli őket, de nyomban aztán rákönyökölnek azzal a
               kezdetleges kis történettel, ami tegnap a hivatalban esett meg velük. Végül ők azok,
               akik az élet híg lötty levének már csak azért sem képesek néhány csepp ízléssel
               zamatot adni, mert állandóan, minden vonatkozásban, talán óvatosságból, talán elvből,
               de kitartó konoksággal a nagy többséghez tartoznak, márpedig az ízlés kisebbség
               privilégiuma.</p>
            <p>Hanem mivel a minisztériumok szolgálati szabályzatának egyetlen paragrafusa sem áll
               szorosabb vonatkozásban az öntudatosan kezelt és ápolt egyéni ízléssel, Marinczer a
               maga idejében, sem soron kívül, sem egy vagy két preteríció után, minden akadály
               nélkül megkaphatta a miniszteri tanácsosi címet és jelleget.</p>
            <p>Azon a napon, amelyen a kinevezési okmányt a kezéhez kapta - nem korábban, pedig a
               dolog már jóval előbb is fait accompli volt -, megkezdte annak a viszonylatnak az új
               alapokra való fektetését, vagy hivatalos nyelven, ha nem éppen kvadrál is:
               átszervezését, amely őt a környezetéhez fűzte. Nem kell itt semmi fonák, gyerekes
               fontoskodásra gondolni, nem formátlan tréfálkozásról van itt szó - Marinczer nem
               operettbeli epizódfigura -, hanem csak bizonyos öntudatlan, a legvégső
               hajszálgyökereit talán a jogos önérzetbe és örömbe bocsátó kis lelki
               transzformációról, bár az ilyesminek megvan az a kellemetlen szokása, hogy kifelé
               nemigen magyarázgatja önmagát, és azzal sem törődik, ha kissé megmosolyogják, vagy ha
               bosszankodnak felette, amikor megismerik.</p>
            <p>Ez az átalakulás odahaza, a családja körében, egyéb apróbb formaiságokon kívül
               azokban a pártfogói jósággal vezetett megbeszélésekben nyilvánul meg, amelyek a
               családtagoknak jövendő sorsát, magatartását, elhelyezkedését illették, és amelyek
               minden komolyan gondokságuk és jóhiszeműségük mellett is ezt a mondatot látszanak
               rejtegetni: nos, én már készen vagyok, most lássuk: mi és hogyan lesz tiveletek!?</p>
            <p>Ebéd után szokása szerint bement a szobájába, és szundikált kissé, de ébredése után
               nem volt már türelme az aktáival bíbelődni, hanem kijött az asszonyok közé, akik
               pedig éppen ezt az idejüket féltették mindenkitől. Már az ebéd alatti megbeszélések
               során elhatározta magában, hogy a Flórusszal való bonyodalmat is megoldja, talán
               igazi jóakaratból is, hiszen már kezdtek lekopni, élüket veszíteni a fiatalemberrel
               való apróbb torzsalkodások, bár ő egészen sohasem felejtette el az őt ért
               megbántásokat, még ha azokban, mint ebben az esetben is, nyoma sem is volt a
               megbántásoknak - elsősorban azonban mindenesetre azért, mert ha az ipának
               tönkremenetele és a vele járó befolyásvesztése óta eddig is, most meg éppen a család
               fejének érezte magát, és szívesen látta a diszpozíció jogát a család minden egyes
               tagját illetőleg a maga kezében összefutni.</p>
            <p>Hosszas feddőbeszédet tartott sógorának léhaságai miatt, amikről itt-ott kerülő
               utakon értesült, nemegyszer nyílt őszinteséggel hivatkozva önmagára mint követendő
               példára, sőt időnkint enyhe célzást téve az ilyen javíthatatlan könnyelműség
               öröklékeny voltára, mint a fiatalember egyetlen mentségére, mit sem törődve azzal a
               kínos helyzettel, amibe a feleségét ezekkel a tankölteményekkel hozta.</p>
            <p>- Másként kell elbánni ezzel az ostoba fickóval! - mondta befejezés gyanánt
               apodiktikusan. - Vissza fog jönni ide, és majd az én felügyeletem alatt áll
               ezután!... Holnap délelőtt én magam elmegyek a lakására, és majd az eszére
               térítem!</p>
            <p>- Tégy, amit jónak látsz - mondta a felesége, egyelőre azt tartva legfontosabbnak,
               hogy Marinczer minél előbb hagyja őket ismét egyedül, bízva abban, hogy a kért
               találkozón, aminek a célját már úgyis sejtette, ő majd elintézi a dolgot az öccsével
               -, de én azt hiszem, hogy ezen a hangon nem sokra mégy vele!</p>
            <p>- Azt csak bízd rám! - mondta Marinczer fölényesen legyintve.</p>
            <p>Azzal elment, hogy a megszokott kisvendéglő publikumától is átvegye az
               üdvözleteket.</p>
            <p>Talán ugyanabban a pillanatban, amelyben ő kilépett, hagyta el a lakását Flórusz is,
               hogy Nordheimeréknél megtegye a szokásos heti látogatást.</p>
            <p>Hangulata a nap folyamán meglehetősen megváltozott, mégpedig a tegnap felébredt
               mámoros, régi szerelem rovására.</p>
            <p>Ha újra meg újra átélte képzeletében a Malvinnal eltöltött sugaras-boldog napokat, a
               műcsarnokbeli jelenet mindannyiszor közéjük furakodott, mint a kellemetlen hitelező,
               aki impertinens mosolygással jelenti, hogy ő is ott van, és a fiatalembernek be
               kellett látnia, hogy ha valamely szerelem történetében pehely módjára el lehet
               hessegetni a legádázabb megbántásokat, talán a féltékenység gazságait is, a
               megsajnálást, a megmosolygást a legizzóbb szerelem sem bírja elviselni, azokba
               belepusztul, elhervad. A tiszta, józan napfényben be kellett ismernie önmaga előtt,
               hogy azt a tündéri boldogságot, amelyet álmában zárt a szívébe, a valóságban többé
               soha vissza nem hozhatja. Ha azt az álmot, ha annak minden mennyei ragyogását úgy
               mutathatta volna meg az asszonynak, amint ő látta, talán újra kigyúlt volna a régi
               tűzvész, de így bele kellett nyugodnia, hogy az álombeli napsugaras mezőség lebegő
               asszonyával együtt örökre eltűnt az ő életének egyik szakasza is.</p>
            <p>A hangulatváltozásnak, mint rezultánsnak, ez volt az egyik komponense, a másik meg az
               a felett a kis gazsága felett érzett megbánása volt, amit a nyakkendővel művelt.
               Hiába iparkodott önmagát megnyugtatni azzal, hogy hiszen a leány nem tudja, nem
               ismeri a szándékot, következésképpen nem is érzi a megbántás keserűségét, hogy vele
               szemben bármikor pillanatnyi szeszéllyé gyengítheti, magyarázhatja a dolgot, nem ért
               semmit. Elég volt, hogy ő maga tudott a nemtelen bosszúról.</p>
            <p>Amikor már ott kint volt a folyosón, a háziasszonya visszahívta azzal, hogy valamit
               elfelejtett neki megmondani. Magyarázgatni kezdte neki, hogy még tegnap kereste egy
               nyájas arcú, kopasz fejű öregúr - olyan jobb fajta iparos lehetett -, de ő már
               elfelejtette a nevét, hanem talán Flórusz majd kitalálja, hogy ki volt, mert azt az
               üzenetet hagyta hátra, hogy a fiatalember holnap, tehát ma este csak menjen el oda,
               ahová készült, de úgy intézze a dolgait, hogy vacsorára vendég lesz, a többit
               egyébként majd megtudja ott, ahová elmegy.</p>
            <p>Flórusz az első pillanatban képtelen volt eligazodni a némettel elegyes zagyva
               fecsegésen, de útközben aztán rendezte és kiegészítette a hallottakat, és rájött,
               hogy a látogató nem lehetett más, mint az egyik Kopeczky, az egymáshoz
               összetévesztésig hasonlító két öreg testvér valamelyike. Egyébként is, gondolta, majd
               megtud mindent Nordheimeréknél.</p>
            <p>Menet végigsétált a Ferenc körúton, hogy szemlét tarthasson kedvenc virágüzletének
               kirakata felett. A bűntudat vitte oda; eleinte a pompás azáleák valamelyikére
               gondolt, de aztán ízlésesebbnek tartotta, ha csak kisebb kézi csokorral állít be.</p>
            <p>Pénzügyi kérdés egyáltalán nem befolyásolta ezt az elhatározását.</p>
            <p>Pénze egyelőre volt bőven; Burkovics, minden mentegetőzése ellenére is, jóval a
               fiatalember reményén felül intézte el az ügyet.</p>
            <p>Az a keserű érzés, amely a boríték átvételekor ránehezedett, megenyhült, szinte
               teljesen szétfoszlott már. Elsősorban az a meggyőződés űzte el, hogy ez volt az
               utolsó ilyen financiális művelet, aminek kínos voltával szemben mily pompás lesz majd
               a teljes, férfias rekonstruálódás, a pénzek visszaadása - hogy miből, hogyan? arról
               még egy szót sem beszélt önmagával, de meglesz bizonyosan, hiszen amit az ember
               rendületlenül akar, az félig már készen is van -, azután hozzájárult a kellemetlen
               pillanat emlékének enyhítéséhez az a tudat is, hogy ugyanaz a pénz, amely
               megérkezésekor oly fájdalmas sebet ütött a szívén, most, hogy elmegy, oly édes
               érzésekkel, oly színes elgondolnivalókkal gyógyítgatja azt, hogy annak nyomtalanul,
               észrevétlenül el kell tűnnie. A harmadikról, a legfontosabbról akkor még nem tudott
               Flórusz, azt akkor még talán csak gonosz, nehéz álmaiban sejtette. A harmadik, a
               legfontosabb az volt, hogy a fiatalember lelke akkor már kezdett bevonódni azzal a
               kemény, nehezen oldódó réteggel, amely a kiskocsmák filozófiájából és a tévedt,
               titkolt szerelmek lázas verejtékéből szokott kikristályosodni.</p>
            <p>Ahogy benyitott Nordheimerékhez, a konyhát üresen találta.</p>
            <p>A szoba ajtaja nyitva volt; belépett.</p>
            <p>Piroska ott állt egyedül a szoba közepén, csipkés fehér blúzban, mellén a Flórusz
               piros nyakkendőjével. Amikor a belépőt megpillantotta, ijedt örömmel sietett eléje, a
               karjait kitárta, és abban a percben oly szép, oly kedves volt, hogy a fiatalember
               érezte, amint a gondolatai vérbe borulnak, és szíve a szerelmes vágytól remegve dobol
               a mellkasán.</p>
            <p>A csokrot odadobta az asztalra, körültekintett, és amikor látta, hogy egyedül vannak,
               átölelte a leányt, és megcsókolta az ajkát.</p>
            <p>- Édes kis bolondom, hiszen csak tréfából adtam neked ezt a piros rongyot, nem való
               az a te...</p>
            <p>Nem merte folytatni. Félt, hogy a torka elszorul, és a testét remegés fogja el.</p>
            <p>- Nos, nem szép az ott, ahol van? - kérdezte a lány tréfás kacérsággal. - Lépj csak
               hátrább, és nézd meg jobban, milyen csinos így együtt a hófehér meg a piros!</p>
            <p>Flórusz gyönyörködve nézte a pompás látványt, és különös, édesen szomorú, gyászosan
               boldog sejtelmek, megértések vették körül. A piros nyakkendő a leány melléről oly
               kihívóan, követelően nézett vissza rá, mint akinek számonkérni valója van tőle, és ő
               megsejtette, hogy nem a leány, hanem az igénytelennek látszó semmiség az igazi
               Piroska, akivel azon a mámoros reggelen egy csókkal örökre eljegyezte magát, és aki a
               maga választotta homályos, szegényes, rejtőző, de annyi kedves furcsa titokkal teli
               új világ küldöttjeként tart számot szerelmére, akit bűvös köréből ki sem is enged
               többé. Megértette, hogy akkor, amikor a kirakatnak ezt a kis száműzöttjét Piroskának
               keresztelte, sejtelmektől népes lelkének parancsára cselekedett, végül megértette,
               hogy a két Piroska egy, és hogy ennek a kettős egységnek az öleléséből nem
               szabadulhat többé soha.</p>
            <p>Csak azt az egyet, azt az egyetlenegyet nem értette meg, hogy a két Piroska abban a
               percben, amelyben meglátta egymást, asszonyi szövetségre is lépett egymással.</p>
            <p>Ha megértette volna, nem kérte volna vissza az ajándékát.</p>
            <p>A fiatalember újra a leány felé indult, de az akkor feltartotta a mutatóujját, és a
               színpadon látott hasonló jelenetek ártatlan utánzásával azt mondta:</p>
            <p>- Vigyázzon, a papa jön!</p>
            <p>A konyhában akkor már hallatszottak is Nordheimer fontoskodó lépései.</p>
            <p>Flórusz nyugalmat erőltetett magára, átnyújtotta a leánynak a csokrot, és a belépőt
               még úgy felöltőben üdvözölte, jeléül annak, hogy ő is csak most érkezett meg.</p>
            <p>- Hozta isten, tisztelt doktor úr! - mondta a szabómester, nyájasan kezet nyújtva a
               fiatalembernek. - Nos, megkapta doktor úr, az értesítésünket?</p>
            <p>- Nem voltam otthon, a háziasszonyomtól hallottam, hogy valaki keresett, és...</p>
            <p>- Kopeczky volt, a nőiszabó!... Arra akarta megkérni önt, hogy ma este, velünk
               együtt, legyen ön is az ő vendégük vacsorára!... Valami régen húzódó pörüket nyerték
               meg, hát annak az örömére... A feleségem már délután óta ott van náluk, ő süt-főz,
               mert ők csak úgy a kocsmából hozatnak maguknak. Nos, eljön a tisztelt úr,
               ugyebár?</p>
            <p>A fiatalembernek végtelenül jólesett a megemlékezés; örömmel mondta:</p>
            <p>- Igazán kedves a két öregúrtól, hogy rám is gondoltak! Természetesen a legnagyobb
               örömmel tartok önökkel.</p>
            <p>- Úgy igen - mondta Nordheimer ártatlan csintalankodással -, azt elfelejtettem
               megmondani, hogy Piroska nem jöhet el velünk!... De azért a doktor úr
               természetesen...</p>
            <p>Mosolygott.</p>
            <p>A leány bíborpiros lett, kisietett a konyhába. Akkor talán egyetlen szócska hiányzott
               csak, hogy sírva fakadjon. A szakadatlan lelki feszültség, ami azóta tartott már,
               amióta az elhidegülés legelső jelét észrevette szerelmesén - mert látott és tudott
               mindent, csak remegve bujkált a kérdés tisztázása elől, jókedvet vagy tudatlanságot
               mímelve olyankor is, amikor térden állva szerette volna kérni a szerelmesét, hogy ne
               hagyja el, mert számára az a halált fogja jelenteni -, most megbosszulta magát.
               Tegnap este azután, amikor otthon kibontotta a csomagot, és megpillantotta a különös
               kis ajándékot, ezer kérdés rajzott a szíve körül, amelyeknek egyikére sem tudott
               választ adni, amire aztán ezek a kérdések, elunva a várakozást, erős, csalhatatlan
               megsejtéssé csoportosultak: itt változás készül, itt dűlőre jut a dolog! Hogy jó vagy
               rossz következik-e, azt a leányka nem tudta, csak annyi volt előtte bizonyos, hogy
               másként lesz, mint eddig volt. Lelke inkább a félelem felé hajlott; lehet, hogy női
               ösztönét megcsiklandozta annak a kis gazságnak a csípős illata, amelyen a fiatalember
               törte a fejét - hát asszonyos, ijedt következetlenséggel egyenesen szemközt ment a
               félelmes ismeretlenségnek, és felkötötte annak gonosz kis heroldját. Most aztán,
               amikor végül láthatta, hogy feltétlen győzelmet aratott, az idegei megernyedtek,
               összegyötört lelke a kínos feszültséggel együtt az energiáját is elvesztette. A
               leányka akkor nem akart semmi mást, mint nem akarni, csak sírni, csak belebágyadni,
               beleolvadni szerelmesének lelkébe.</p>
            <p>A Kopeczkyek a Nap utcában laktak, ott, ahol az Óriás utca beletorkollik. Az a
               házcsoport ott külön kis sziget a végtelen házóceán kőhullámai között, az a környék
               ott olyan, mint gyermekálmaid kisvárosa. - Amikor a deszkakerítéssel szegett udvarra,
               az ősztől nyomorékká tépett fák alá léptek, és a fiatalember megpillantotta a
               boldogan eléjük siető két kedves öreget, valamelyik gyerekkori könyvének egyik képe
               bukkant fel előtte. Annak nyomában aztán felvonult az emlékek világának minden dísze,
               pompája: elröppent karácsonyok hozták vissza régi pompájukat, nyájas nagybácsik
               jártak fel-alá, majd hirtelen szerelemtől fülledt őszi esték rajzottak körül; rövid
               szoknyás kislányok néztek rá csodálkozva, madárfészekhez hasonló szőke kontyocskáik
               ide-oda billentek a fejükön, és amíg ő némán nézett vissza rájuk, az esti szél
               szárnyán odaszállt hozzá a réti virágok bágyadt illata. Később valami édes, álomszövő
               forgataggá verődött össze mindez; Flórusz lehunyta a szemét, hogy ne lásson mást,
               csak azt, de amikor átnyilallt szívén a tudat, hogy Piroska nincs ott a régi kedvesek
               között, ijedten, szomorúan elűzte őket magától... Nem érezted még soha a fájdalmat,
               hogy feléledt álmaid birodalmában nem találsz helyet az új királynő számára?</p>
            <p>Nordheimerné a konyhában sürgött-forgott, körülvéve a pecsenyék illatával. Amint az ő
               helyzetében minden asszony megtehette volna, boldog fontoskodással kijelentette, hogy
               még a hozott-istenre sem ér rá, és behessegette a jövevényeket a belső szobába,
               egyedül a lányát tartva maga mellett.</p>
            <p>Különálló, egyemeletes házacska volt az, körülfutó folyosóval és kívülről a falhoz
               ragasztott, kávássá koptatott falépcsővel. Az emeleten a háziúr lakott volna, ha a
               gyomorbaja Marienbadhoz nem köti; az állandóan lefüggönyözött emeleti ablakok
               közönyösen nézdelték vak szemükkel a környékbeli kopár tűzfalakat. Így a házban
               voltaképpen nem lakott más, mint a Kopeczkyek, egy ősöreg nőrokonukkal, aki azonban
               már évek óta ki sem mozdult a konyhára nyíló szobájából, meg egy kis cselédlánnyal,
               aki viszont éjszakára hazajárt az édesanyjához. A két öreg a konyhától jobb kézre eső
               két nagy szobában lakott; az első volt a hálószoba és a műhely, a második az ebédlő,
               a szalon és minden egyéb együtt.</p>
            <p>Az asztal már meg volt terítve, de a kis csoport nem foglalt mindjárt helyet
               körülötte; Flóruszt az öregek belekényszerítették a családi karosszékbe, ők maguk
               pedig fel-alá lépegettek a szobában, a kezüket dörzsölgették, és reszketeg, mély
               hangon megbeszélték a váratlan, fontos eseményt. Egyszer aztán összenéztek, mintha
               egyazon gondolat fogta volna meg őket, titokzatosan, csintalanul mosolyogtak -
               látszott rajtuk, mennyi boldogsággal tölti el szívüket a kis legénykedés -, majd
               Nordheimer azt mondta suttogva:</p>
            <p>- Igen, igen, amíg az asszonyok be nem jönnek!</p>
            <p>Azután a faliszekrényhez sietett, a bennfentesek fontosan hajladozó lépéseivel,
               üveget és pohárkákat vett elő, és az ajtó felé pislogva, a műveletet egy-egy
               pillanatra tréfás ijedezéssel félbeszakítva, törkölypálinkát méregetett ki
               maguknak.</p>
            <p>Flórusz, ahogy ott ült a lábait keresztbe téve, mélyen belesüppedve karosszékébe, és
               nézte a három boldog, öreg fiút, ismeretlen kényszer arra serkentette, hogy nyomban,
               a leghatározottabb formában állapítsa meg önmagában, minden habozás mellőzésével
               beszélje meg önmagával, merev gondolatvonalakkal körülzárt formában vegye tudomásul,
               hogy ez a mai este az ő életének legpompásabb és egyben legfontosabb estéje. Ma este
               tudta meg rendíthetetlen bizonyossággal, hogy mi vár rá, és ugyancsak ma este kellett
               még végeznie az elhagyott régi világ visszasompolygó próbálkozóival. De ez a munka
               már nem sok gondot adott neki: a nővérét szerette ugyan, de azért minden nehézség
               nélkül belenyugodott az elválásba, hiszen végre is akkor látja őt, amikor akarja,
               szüleit és velük szemben önmagát a jövő nyári látogatással nyugtatta meg, a kis
               sógornőjével pedig nem sokat törődött: bolondos álom volt az egész - gondolta -,
               azóta már ő sem emészti magát miattam!</p>
            <p>Csak a régi, a fénykorbeli barátai voltak hátra még, mert ővelük is szakítani akart
               mindenkorra.</p>
            <p>A közelmúltban nemegyszer megesett, hogy találkozott egyik-másikkal az utcán, de az
               obligát, fölösleges kölcsönös kérdezősködéstől menekülni akarva, elkerülte őket.
               Ilyenkor azonban megesett néha, hogy a kifogástalan toalettek látása meg az a tudat,
               hogy ez vagy amaz most ehhez vagy amahhoz a kedves, elegáns, úri családhoz siet,
               akikhez ő is járt valaha, nyugtalan szomorúsággal töltötte el a szívét. Most már
               ezekkel a skrupulusokkal sincsen baj: amíg azelőtt csak elhitette magával, hogy nem
               kér többé a hasonló kis naplopásokból, ma már bizonyosan tudta azt, ma már szánakozó
               mosolygással gondolt az elegánskodó időfecsérlőkre, akik az utcán loholva azon törik
               a fejüket, hogy majd odafenn a zsúron minő csacsiságokat mondjanak az Arankának, a
               Pipikének, a Lulácskának meg a többinek; akik tudatlan, ernyedt egyformaságban
               hányódnak a felszínen, közben sejtelemmel sem bírva az élet nagyszerű mélyeiről.</p>
            <p>Egyszer azután feltárult az ajtó, a küszöbön megjelent Piroska, kezében a csokorral,
               amit elhozott magával hazulról. Piruldozó boldogsággal helyezte el az asztal közepén,
               és amire készen lett vele, Nordheimerné is bejött a pecsenyéstállal. A szobában
               felhangzott a megelégedettség moraja, a székeket ide-oda tolták, azután a hatalmas
               adagok láttára szerény rémüldözések, komolytalan tiltakozások hallatszottak, de
               hirtelen csend lett, csak egyik-másik öreg szisszent fel az elragadtatástól, amit
               Nordheimerné hálás pillantással viszonzott. - A háziak lassan, megfontoltan ettek, az
               ünnepélyes alkalom minden pillanatát ki akarva élvezni. A vacsorát kilenc órakor
               kezdték, de tíz is régen elmúlt már, amikor az egyik Kopeczky végül letette
               evőeszközét, és elégedett mosollyal így szólt:</p>
            <p>- Hála istennek, a baleset azért nem gátol abban, hogy olyan jóízűen egyem, mint
               azelőtt!</p>
            <p>- Miféle balesetről beszél, kedves Kopeczky bácsi? - kérdezte előzékenyen Flórusz,
               mert valami tréfát sejtett, és most hozzá akarta segíteni az öreg legényt.</p>
            <p>- Ó, istenem, istenem - mondta Kopeczky komoly megdöbbenéssel -, hiszen még nem is
               mondtuk meg a doktor úrnak, hogy mi történt!... Tessék csak elképzelni: nem
               hasonlítunk ám már egymáshoz annyira, hogy össze lehetne bennünket téveszteni! Van
               már, amiről én megismerszem!... Nézze csak, doktor úr!</p>
            <p>Megmutatta odvas, barna fogsorait; az egyik felső fog helyén sötét lyukacska
               tátongott.</p>
            <p>- Kedves Kopeczky bácsi - mondta Flórusz nevetve -, én most már ismerem a fontos kis
               titkot, de azért szavamra merném mondani, hogy nem venném észre, ha amíg odakint
               vagyok, helyet cserélne a testvérével!</p>
            <p>Kopeczky lemondóan legyintett.</p>
            <p>- Azért mégsem a régi ez már!... Aztán az ilyen változásoknak, ha megkezdődtek, se
               vége, se hossza!... Azért mégiscsak én leszek ezután a <hi>fogatlan
                  Kopeczky</hi>!</p>
            <p>- Még a masina kerekeinek is kitörik a foga, ha nagyon sokat használják - mondta
               bölcsen Nordheimer -, te pedig, öreg cimbora, már hatvanhat esztendeje rágicsálod a
               jóisten ökröcskéit, disznócskáit, miegymást!... Nyugodj bele a sorsodba!... De hajh,
               mikor lészen nálunk hasonló ünnepi vacsora?</p>
            <p>Kérdőleg nézett körül, az örökösödési perre gondolva.</p>
            <p>Flórusz megdöbbent, hogy újra a nyúlós, megunt történetre kerül a sor, hanem
               szerencsére abban a pillanatban kopogtattak az ajtón.</p>
            <p>- Jó estét kívánok mindközönségesen! Én is eljövék, hogy szerencsekívánataimat
               általadjam! - mondta a belépő különös, magas, sovány, halvány arcú, iparos formájú
               ember, azzal a látható erőlködéssel, hogy a hangjába úri könnyedséget vegyítsen, de
               mesterkélt beköszöntője és főként a fonák mozdulatai nyomban elárulták a félműveltet.
               Tekintete az első pillanatban megtalálta az ismeretlen, úri fiatalembert, és ez még
               kínosabb zavarba hozta. A két házigazda segített rajta, odavezették Flórusz elé,
               bemutatták neki, és aztán belenyomták a karosszékbe.</p>
            <p>A fiatalembert, amennyire megörült az első pillanatban a késői látogatásnak, most már
               ugyanannyira bántotta a kilátás, hogy a jövevény majd órák hosszáig fogja ontani
               tekervényes mondatait, és tönkreteszi a hangulatot. Egy darabig mímelte a figyelmet,
               de aztán Piroskához fordult, és suttogó hangon beszélgetni kezdett vele. Csak úgy fél
               füllel hallotta, hogy a háziak a fonák, kínos vendéget Hortoványi úrnak nevezgetik,
               és attól fogva Hortoványi úrral csak annyi összeköttetést tartott fenn, hogy ővele is
               koccintott, ha a Kopeczkyek valamelyike körülhordozta a flaskát. Ilyenkor aztán a
               poharat titokban mindig odaadta előbb Piroskának, és csak azután ivott ő. A leányka
               szívesen belement a játékba; kék szeme a szerelemtől meg a csepp kis mámortól úgy
               égett, mint napfényen a kristálytiszta zafír. Flórusz bolondos tréfákat mondott neki,
               de a leány hirtelen abbahagyta a nevetést, és fontoskodva azt mondta:</p>
            <p>- És most halljuk a nyakkendő történetét!</p>
            <p>- A nyakkendőnek nincs többé múltja - mondta Flórusz könnyedén elpirulva -, annak
               csak jövője van már!... Az a nyakkendő lesz ezután az én boldogságom szimbóluma!...
               Az a nyakkendő lesz a világ legboldogabb nyakkendője, mert mindig ott ékeskedhetik a
               legszebb, a legtökéletesebb...</p>
            <p>Piroska lángvörös lett, és zavartan, gyorsan közbevágott:</p>
            <p>- Maga úgy beszél, mint a költők, hanem arra, amit kérdeztem, nem felel!</p>
            <p>- Ej, beszéljünk talán egyébről! - mondta Flórusz erőltetett nevetéssel. - Majd
               egyszer... majd amikor... majd amikor már semmi titkunk sem lesz egymás előtt...</p>
            <p>Sóvárogva, ködös szemmel nézték egymást, majd az asztal apróságaival kezdtek
               játszadozni. Akkor megfeledkeztek mindenkiről, és csak az újabb mozgolódás
               ébresztette fel őket a merengésükből. Flórusz felkapta a fejét, és örömmel látta,
               hogy Hortoványi úr hosszú kezének-lábának minden mozdulatával a távozás előkészítő
               művét végzi. Még sokáig beszélt azután is, és amikor végül búcsúzóra kezet nyújtott a
               fiatalembernek, nyílt, világos, együgyű szemével oly különösen, oly kutatóan nézett
               arra, mintha azt kérdezte volna: mit keresel te itt?... Mi a szándékod?... Flórusz
               ingerülten nézett vissza rá, majd hirtelen elfordult tőle. Csak amikor a hosszúlábú
               utolsó lépése is elhangzott odakint az udvar kövén, kérdezte meg kissé idegesen
               Nordheimertől:</p>
            <p>- Ki ez a furcsa bogár, Nordheimer bácsi?</p>
            <p>- Ez - mondta a szabómester -, hát ez a Hortoványi!... Hogy mi?... Hm!... Azelőtt
               cipészmester volt, de most nincsen egyéb foglalkozása, mint hogy a felesége
               férje!</p>
            <p>- Áh, az kellemes foglalkozás lehet - elméskedett Flórusz -, mert nem jár sok
               munkával!</p>
            <p>- Hát igen... valami meghibbant ízlésű, gazdag özvegy úriasszony beleszeretett,
               elvetette magát vele, de a kaptafát, azt el akarta felejteni, hát a Hortoványi most
               csak jár a kávéházba, politizál, és lesi az urakat, hogy mit hogyan csinálnak, hogy
               aztán utánuk csinálhasson mindent. Ki van adva neki parancsban, hogy művelje magát,
               és legyen úr!</p>
            <p>- Áh, hát innét van az a különös modor! - mondta a fiatalember némi kis kárörömmel. -
               Ezért mond oly körmönfont mondatokat, és ezért dugdossa oly kínosan a hosszú
               kezeit!</p>
            <p>- Nem ér az semmit! - szólt közbe a fogatlan Kopeczky. - Mondhat meg tehet ez
               akármit, a suszter az első szóra, az első mozdulatra kiütközik belőle!... Hja, így
               van ez, ha valaki a nem neki való körbe keveredik!...Az ilyen aztán úgy hányódik,
               lökdösődik a mások nyomában, mint a villamos pótkocsija az első mögött!</p>
            <p>Amikor egyedül maradtak újra, a kis társaság boldogan húzódott össze ismét.
               Mindnyájan érezték, hogy csak így van jól, csak ők kellenek egymásnak, senki más.
               Sokat nevetgéltek még a szerencsétlen Hortoványi felett - oly jó a veszedelemről
               akkor beszélni, amikor már elmúlt -, és a három öreg hosszasan, boldogan, szívből
               nevetett most is az ezerszer hallott kis történet felett, amit ezúttal Nordheimerné
               melegített fel. Az úgy volt, hogy az úriaskodó Hortoványi egyszer együtt ment egy
               barátjával a Rákos utcában, és amikor meglátta a kiírást: <hi>Bakteriológiai Intézet</hi>, olvasási tudományát fitogtatandó, kiböngészte a
               különös szókat, aztán úriasan, szenzitíve felsóhajtott:</p>
            <p>- Istenem, már a bakteroknak is külön tanfolyamot kell végezniök!... Hová
               jutunk!?...</p>
            <p>A kedv fokról fokra nőtt; Nordheimer már csak a legnagyobb erőfeszítéssel tarthatta
               vissza filkózó hajlamát. De egyszer aztán nem bírt vele többé, nagyot húzott a
               poharából, és csínytevő gonoszkodással kérdezte:</p>
            <p>- És mi van négy barátunkkal: Gessler Hermann-nal, Stüssi vadásszal, Rudenz Ulrichhal
               és a vitéz Teli Vilmossal?</p>
            <p>- Úgy van, mi van velük, lássuk őket - kiáltották az öregek, és a másik Kopeczky -
               ezután röviden csak így nevezem azt, amelyiknek megvolt a foga - ünnepélyes
               mozdulattal odatette az asztalra az agg kártyacsomót, aminek minden egyes lapján ezer
               Kopeczky-kéznyom barnult, összevegyülve idegen rétegekkel. A kétfelé nőtt színes
               emberkéket többnyire csak az egyik alakjukban lehetett felismerni, és a makk disznó
               képes oldalára a fogatlan Kopeczky, még fogtulajdonos korában minden félreértés
               elkerülése céljából ráírta piros ceruzával: Tél! Winter!, mert a guggoló emberkének
               már csak a két keze látszott, amint kísértetiesen csüngve a levegőben, a tűz felé
               kívánkozott. - A játékban Flóruszék is részt vettek, de úgy, hogy Piroska játszott,
               Flórusz pedig kibicelt neki. Eleinte ő is mímelte az érdeklődést, diadalmasan vagy
               borúsan fel-felkiáltott, ha egy-egy felsőt sikerült vagy nem sikerült másnak a
               nyakára sózniok, hanem később, amikor az öregek már szinte lázas figyelemmel csüngtek
               a játékon, semmi mással sem törődve, és főleg amikor a kártyagyűlölő Nordheimerné
               elhagyottságában kiment a konyhába szundikálni - észrevétlenül átölelte a leánykát,
               és el sem is vette többé a kezét onnét. Eleinte tréfás, utóbb egyre lázasabb szavakat
               suttogott a fülébe, és szinte érezni vélte, amint a lányka szíve félve, remegve
               táncol.</p>
            <p>Egyszer azonban a vidámságot vészhír döfte szíven: a bor elfogyott.</p>
            <p>A másik Kopeczky aggodalmasan rántotta elő az óráját, majd diadalmasan
               felkiáltott:</p>
            <p>- Vivát!... A <hi>Hatlábú tehén</hi> még nyitva van!... Ki jön
               velem?</p>
            <p>- Én, én! - mondta sürgősen, halkan Nordheimer, felhasználva feleségének
               némaságát.</p>
            <p>- Ha megengedik az urak - mondta Flórusz, elegáns mozdulattal előhúzta a tárcáját -,
               az ügyhöz én is hozzájárulok!... Jócskán szerezzünk be a nemes cseppekből, hogy ez a
               baleset meg ne ismétlődhessen!</p>
            <p>Hanem a két Kopeczky udvariasan visszautasította az ajánlatot, és nemsokára hallani
               lehetett, amint a két öreg végigtopog az udvaron, és a kaput becsukja maga után.</p>
            <p>Az otthon maradt Kopeczky fel-alá járt, a kezeit dörzsölgetve motyogott valamit, majd
               hirtelen elhatározással kiment. Pár pillanatig csend volt, akkor a leány is felkelt,
               és kifelé indult, de Flórusz átölelte a derekát, és az ajkát beletemette a hajába. A
               leány suttogva kérlelte, úgy tett, mintha az elven bilincset le akarná tépni a
               derekáról, de amikor mindez hiábavaló volt, hátrahajtotta a fejét a férfi vállára, és
               úgy csókolták egymás ajkát!... Odakint csend volt mindenütt; az ősz-éjszakai szél
               sóhajtott fel csak néha, a konyhából belehallatszott az öregasszony halk, egyforma
               lélegzete. Odakint az udvar távolában meg-megcsikordult a porond: bizonyára az öreg
               Kopeczky várja vissza az éjszakai expedíciót... Odabent a lámpás nagyokat lobbant, és
               mérges, fekete kis füstcsóvákat lökött ki magából haláltusájában; a csillagok tisztán
               ragyogtak odafent a hideg égbolton, égő szemükkel lenézve a fekete éjszakába.</p>
            <p> Azrael, az őrangyal ott járt egész éjszaka a ház körül, és mosolyogva hallgatta a
               mulatozók zaját. De most, a nagy csendességben egy pillanatra elszenderedett. És
               amire felébredt, már vissza is lebbenhetett fényes otthonába zokogva és a kezét
               tördelve.</p>
            <p> A leányka belemerítette remegő kezecskéjét hajának barna, lágy hullámaiba, majd az
               ablakhoz sietett, és feltárta azt. És akkor a szoba valamely ismeretlen zugából
               pompás, hófehér galamb szállt elő, és a nyitott ablakon át kiröppent a nyugodalmas
               éjszakába, hogy vissza ne térjen soha többé. A leányka hosszan nézett utána, és a
               búzavirágkék szempárból kristálytiszta könnycseppek keltek útra. A fiatalember
               odasompolygott hozzá, suttogva kérlelte, és csókkal borította el a kezét.</p>
            <p>Ekkor odakint az udvaron megszólalt a csengettyű.</p>
            <p>A szomszédos szobában valaki köhécselni kezdett, aztán hallani lehetett, amint
               Kopeczky felkel a pamlagról, és öreges, sürgős lépésekkel kisiet.</p>
            <p>Flórusz holthalványan nézett a leányra, és csak az ajka mozdulatai árulták el, amit
               mondani akart:</p>
            <p>- Idebent volt a szobában!... Nem vettük észre, amikor bejött!</p>
            <p>Piroska a szekrényhez sietett, meggyújtotta a gyertyákat, és odaállította őket az
               asztalra.</p>
            <p>A kiküldöttek sikert hirdető zsibongással nyomultak be a szobába, megnyugtatva a
               várakozókat a bor minőségét illetőleg, amennyiben arról még ott lent
               meggyőződtek.</p>
            <p>Aztán pedig?... Azután lassankint, önként rendbe jött minden. A jókedvű, boldog
               emberek nem gondoltak másra, csak ennek a drága éjszakának az örömeire, a lámpát
               meggyújtották újra, az ablakot gondosan becsukták, hogy az őszi éjszaka hidege el ne
               vigye magával a szívük melegségét, és aztán ment minden tovább úgy, mint előbb.</p>
            <p>A két fiatal eleinte ijedten kapta el a tekintetét, ha szemük a két különös öreg
               valamelyikével találkozott, mert nem tudták, hogy a kettő közül melyik volt az,
               amelyik... amelyik otthon maradt, de amikor lassan észrevették, hogy minden pontosan
               úgy történik, mint előbb - talán elszundikált az öregúr, vagy nem volt lelke mérget
               vegyíteni négy ember boldogságába? -, akkor ők is újra belekapcsolódtak a nyájas
               körbe, és úgy gondolták, hogy valami döbbenetesen pompás álmot láttak.</p>
            <p>Hajnali fél négy volt, amikor a fiatalember egy cseppet ittasan benyitott a
               szobájába.</p>
            <p>Ahogy világot gyújtott, a piros nyakkendőt, amit még a búcsúzáskor visszakért a
               leánytól, gondosan szétsimította, és aztán gyengéden többször megcsókolta.</p>
            <p>Sokáig nem tudott elaludni.</p>
            <p>A függöny résén benéztek hozzá régi barátai, a csillagok, azokkal beszélgetett.</p>
            <p>Végül azonban halkan felnyílt az ajtó, és belépett rajta a két Kopeczky, karjukon
               vezetve Nordheimernét, aki azonban akkor oly különös volt, mintha a szűzi Ofélia
               fejét srófolták volna a nyakára, de azért mégis egész bizonyosan ő volt az, a
               Nordheimerné. Ez abból is világos volt, mert az asszony, ahogy a fiatalembert
               meglátta, bebújt a Kopeczky foga helyén tátongó sötét kis üregbe, és akkor tisztán
               látható volt a piros papucsa, amit otthon viselni szokott.</p>
            <p>Flórusz a különös látványra elmosolyodott, de aztán már nem törődött többé
               semmivel.</p>
            <p> Délelőtt tíz óra volt, amikor az előszobából behangzó erős férfibeszédre
               felriadt.</p>
            <p>Felült az ágyában, és figyelt.</p>
            <p>Megismerte a sógora hangját, de egy pillanatra úgy gondolta, hogy még mindig
               álmodik.</p>
            <p>A feje zúgott, a lelke zsongott az álmok tündéri gyülekezetétől; ekkor mindent
               odaadott volna azért, ha visszadőlhet a vánkosaira. Szinte gyűlölet fogta el a
               jövevény iránt, és valami kibúvón kezdte törni a fejét.</p>
            <p>De akkor már későn volt.</p>
            <p>Az ajtó egész a sarkáig feltárult, és belépett rajta kemény léptekkel Marinczer.</p>
            <p>A tanácsos ma nagy és hatalmas volt, mert ahogy ő gondolta: bocsánatot hozott a
               zsebében.</p>
            <p>Belökte maga mögött az ajtót, azután anélkül, hogy egyetlen szót is szólna, az
               ablakhoz sietett, és felhúzta a függönyt.</p>
            <p>Flórusz gyűlölködve nézte a formátlan hatalmaskodást; tudta már bizonyosan, hogy
               nincs már erő, amely az új világból visszahozhatná, hogy tehát mindez csak üres és
               céltalan formaság, de azért minden körülmények között meg akarta őrizni úriasságát,
               és élét akarta venni a kölcsönös, hiábavaló kapacitálásnak, amitől félt kissé.
               Mosolyt erőltetett az arcára, és nyájasan megszólalt:</p>
            <p>- Áh, hozta Isten, méltóságos uram!</p>
            <p>Marinczer hidegen nézett rá, és érdes hangján így válaszolt:</p>
            <p>- Ejh, lárifári!... Ki nem állhatom az oktalan viccelődést, amikor életbevágó
               dolgokról van szó!... Méltóságos úr ide, méltóságos úr oda, azért jöttem, hogy az
               eszedre térítselek, hogy ha kell, a fülednél fogva is visszarántsalak a züllésből,
               amibe már nyakig belemerültél!... A nővéred is azt üzeni, hogy térj a jobbik eszedre,
               ővele együtt elhatároztuk, hogy visszaveszünk magunkhoz, de azzal a feltétellel, hogy
               ezután az én felügyeletem alatt fogsz állni és végezni a tanulmányaidat!... Azért,
               hogy a szüleid könnyel... ejh, hagyjuk ezt... magad is beláthatod, hogy azzal a
               fellépéssel, amelyet eddig velem és az egész világgal szemben tanúsítottál, nem mégy
               semmire!... Egészen fölösleges, hogy bennem valami kaján ellenséget láss, a
               családodban, azt hiszem, senkinek sem lehet panasza ellenem! Ha ezen a hangon
               beszélek veled, annak magad vagy az oka!... Hanem hiszen látom már, hogy beszélhetek,
               amennyit akarok, te legjobban azt szeretnéd, ha ezer mérföldnyire volnék innét,
               ugye?</p>
            <p>Flórusz nem felelt, csak egykedvűen nézett a sógorára, ami azt még inkább indulatba
               hozta.</p>
            <p>- Nem felel a nagyságos úr? - kiáltotta. - Úgy is jó!... És nem szégyenled magadat,
               hogy még most, fényes nappal is alszol?... Ilyenkor már minden tisztességes ember a
               munkája után jár, csak te tespedsz itt, és lopod az Isten drága napját?... Miért nem
               kelsz fel?</p>
            <p>Flórusz a reggel kietlen józanságában hallotta, érezte, tudta, hogy a sógorának igaza
               van, és ez keserű gyötrelmet plántált a lelkébe. De hirtelen újra érezni vélte a lány
               csókjának melegét, és arra gondolt, hogy íme, ez az ember betör ide hozzá, és romba
               dönti az egész kis csodavilágot, amit annyi szenvedés után épített fel a maga
               számára. Vérhullám csapódott az agyára, és akkor már nem bírt ellenállni régi
               szenvedélyének, hogy egyetlen perc fölényeskedésének gyönyöréért cserébe odadobjon
               mindent.</p>
            <p>Bosszantó nyugalommal, halkan beszélt.</p>
            <p>- Kedves sógor - mondta -, közöttünk, úgy látszik, némi félreértés van!... Itt
               nincsen szó semmiféle <hi>visszavevésről, visszafogadásról</hi>, miután
               nem ti küldtetek el engemet, mint valami cselédet, hanem én a magam akaratából jöttem
               el tőletek. Eljöttem pedig tisztán csak azért, hogy a sok közül legalább az egyik
               terhet levegyem a válladról... Másodszor, kérlek alássan, ha már voltál oly szíves a
               nővérem üzenetét nekem átadni, úgy légy kegyes viszont megmondani Bertának, hogy az a
               találka, amit a minap kértem tőle, mától fogva tárgytalan... Harmadszor, kérnélek
               alázatosan, miután ebben a lakásban senki sem süket, egy csepp okod sincsen arra,
               hogy kiváló baritonodat a megerőltetés veszélyének kitedd!... Ami végül az alvás
               dolgát illeti, meg voltam győződve, hogy még egy miniszteri tanácsos is kitalálhatná,
               hogy az ember, ha nem beteg, azért alszik még délelőtt tízkor is, mert álmos!...
               Egyebekben természetesen nagyon szépen köszönöm a hozzám való szíves jóindulatodat,
               de azt különféle okoknál fogva el nem fogadhatom!</p>
            <p>A kocka el volt vetve.</p>
            <p>Marinczer sokáig nézett mozdulatlanul a fiatalember szemébe, anélkül, hogy szólt
               volna.</p>
            <p>Végül felkelt, fogta a kalapját és a botját, és azt mondta halkan:</p>
            <p>- Ez a szerencsétlen fiatalember valóban őrült!</p>
            <p>Kisietett és elment anélkül, hogy a háziasszonynak köszönt volna.</p>
            <p> Eljött Szent Gottfried napja, a novemberi szél vadul rázta az ablakokat, és
               pokolbeli áriákat fütyült az apró hópelyhek táncához.</p>
            <p>Flórusz ezen a napon csak alkonyat után ment le az utcára, mert a télikabátja a
               zálogban volt, és a tegnapi pompás verőfényen még senki sem gondolhatott a kegyetlen
               változásra. Egyébként ha gondolt volna is, csak úgy szerezhette volna vissza, ha
               azután semmi pénze sem marad.</p>
            <p>Most az volt a terve, hogy elmegy Piroskáékhoz, és a leánytól visszakér a pénzéből,
               természetesen azzal, hogy a napokban ismét visszaadja.</p>
            <p>Már ott járt a kedves utca torkolatánál, amikor hirtelen csüggedés fogta el.</p>
            <p>- Nem!... Soha!... Minden megtörténhetik, csak ez nem!</p>
            <p>Megállt egy pillanatra, és elgondolkozott.</p>
            <p>- Burkovics... Igen... Burkovics fog segíteni!... Ma őszintén feltárom előtte a
               helyzetemet, és megnyugtatom, hogy ez volt az utolsó!... De ez a kabát... ilyen
               időben... rettenetes!... És éppen ilyen kényes alkalommal... Hiszen amint belépek a
               kávéházba... Hopp!... Hisz ez oly egyszerű!... Bemegyek a Hunniába, a kabátot
               felakasztom valami távol eső sarokba, és aztán áttelefonálom a fiút!</p>
            <p>Egészen felvidulva indult útnak, szinte örülve az ötletének, bement az egyik kis
               belvárosi vendéglőbe, amelybe azelőtt gyakrabban járt, megvacsorázott, és jóllehet
               néhány kedves emberét találta ott, elsietett megint, de azzal, hogy visszajön
               újra.</p>
            <p>Átment a kávéházba, és úgy tett, amint kigondolta.</p>
            <p>Burkovics csak egy jó óra múlva érkezett meg.</p>
            <p>Közönyös arccal ült le a fiatalember asztalához, anélkül hogy a kabátját levetette
               volna. És mint a múltkor, most is kivette zsebéből a borítékot, és odatette eléje. De
               a boríték ezúttal le volt ragasztva.</p>
            <p>- Tessék - mondta se így, se úgy -, majd csak akkor bontod fel, ha én már
               elmentem!</p>
            <p>Flórusz arca lángba borult; zavartan beszélni kezdett.</p>
            <p>- Kedves Kálmán - mondotta -, hallgass meg...</p>
            <p>- No, semmi, semmi - vágott közbe Burkovics -, lesz ez még másként is!... Hanem
               bocsáss meg, nekem el kell mennem! Várnak odaát a cimborák!</p>
            <p>Elsietett, de a jólelkű fiú nem állhatta meg, hogy az ajtóból vissza ne forduljon, és
               nyájas mosollyal ne intsen még egyszer az elhagyott felé.</p>
            <p>Flórusz néhány pillanatig mozdulatlanul ült a helyén, majd felsóhajtott:</p>
            <p>- Ejh... mindegy!... Lássuk... akármi!</p>
            <p>Felhasította a levelet; a borítékból néhány komolyabb bankjegy került elő.</p>
            <p>De volt mellettük egy levél is, hanyag ceruzavonásokkal odavetve:</p>
            <p>“Kedves jó Flóruszom, ne vedd zokon tőlem, ha kijelentem, hogy ez volt az utolsó...
               Magam sem vagyok gazdag ember, de különben is, az ilyesmi nem vezet jóra!... Ezt még
               fogadd tőlem szívesen, visszaadni ráérsz bármikor, de többé nem állhatok a
               rendelkezésedre!... Nem akarok a magánügyeidbe beleavatkozni, bár itt is, ott is
               suttogják ezt meg amazt, csak őszinte baráti szeretettel kérlek, hogy fordulj
               vissza!”</p>
            <p>Flórusz szemét hirtelen elöntötte a könny.</p>
            <p>Mélyen lehajolt az újság fölé, remegő kezével titkon törölgetve a könnyeit, és a
               gondolataival lázasan kapkodott valami olyasmi után, ami feltörő zokogását
               visszafojtsa.</p>
            <p>Amikor kissé megnyugodott, fizetett és elsietett.</p>
            <p>Felgyűrte a gallérját, és a kegyetlen időben lement a Duna-partra, hogy lázban izzó
               agyát lehűtse.</p>
            <p>Néhány felhőfoszlány vadul száguldozott ott fenn a csillagos égen, de a Göncöl-szekér
               tisztán ragyogott alá hideg magasságából.</p>
            <p>- Milyen jó lenne most veled beülni ebbe a fényes, égi szekérbe, és itt hagyni ezt a
               piszkot, ezt a sarat!... Édes Piroskám!</p>
            <p>Ahogy ez a név beköltözött a szívébe, nyomban kiűzött onnét minden csüggedést és
               szomorúságot.</p>
            <p>Már boldogan járkált fel-alá a rakparton, építgetve a holnapi terveit. A kabátot még
               délelőtt folyamán visszaszerzi, kivasaltatja, és estére már ott lehet újból a kék
               szemű szívkirálynőnél. Boldog tervezgetései között észre sem vette, hogy már az Eskü
               téri hídnál jár, és hogy a teste szinte remeg a hidegtől. Hanem ahogy a közelben
               feltűntek előtte a híd sötét boltozatai, észbe kapott, felgyűrte a gallérját, és
               sietve megindult visszafelé... Mily jó lesz most majd ott a meleg sarokban, a nyájas
               öreg cimborák között!</p>
            <p>Amikor belépett, az előbbieket már nem találta régi helyükön, hanem a csapos
               mosolyogva intett a legbelső szoba felé.</p>
            <p>Flórusz tudta már, hogy ez mit jelent.</p>
            <p>Bement, és a kártya mellett már együtt találta a kompániát.</p>
            <p>Leült az asztal sarkához, bort hozatott, és csendesen nézegetni kezdte a játékot. A
               fiatalemberek huszonegyeztek, de a Zsoldos Jóska, aki mellé leült, oly vad
               hazardériával kezelte a dolgot, hogy az felizgatta. Féltette a hangulatát, azért
               észrevétlenül átköltözött a hosszú asztal másik végére, amelyik már üres volt, és
               leakasztva a falon függő újságot, olvasni kezdett.</p>
            <p>De a gondolatait képtelen volt egy helyre koncentrálni, szeszélyesen ugráltak azok
               erre-arra, a legcsekélyebb rendszer nélkül.</p>
            <p>A sógorával való jelenetben, még délután is, amikor otthon lapítva a jogbölcseletet
               gyötörgette, el tudott gyönyörködni, mert akkor még elhitte önmagának, hogy érdekes
               és férfias volt. Hanem amikor aztán este kilépett az utcára, és azon kapta magát,
               hogy aggódva leskelődik: nem találkozik-e a régi ismerősök valamelyikével, elkezdte
               magát egyre kisebbnek és kisebbnek érezni, és ezzel párhuzamosan a reggeli fenséges
               beszédet egyre kínosan furcsábbnak, gyerekesen vitézkedőbbnek találni. Ezt a lelki
               procedúrát még csak meg tudta volna állítani valahogy, hanem aztán a kávéházi jelenet
               tönkretett mindent... Ó, ha sógora látta volna őt, amint lángvörös arccal próbálja
               magát mentegetni!</p>
            <p>Ezt a képet hát elűzte maga elől, és mint rendesen, ha az élet, most már egyre
               gyakrabban, elkezdte töviseivel a lelkét véresre kínozni, Piroskához menekült a
               gondolataival.</p>
            <p>Annak a tündéri éjszakának minden legkisebb mozzanatát már ezerszer újra átélte
               magában, most már csínján bánt vele, nehogy az aranyhím lekopjon róla. Az esti séták
               már régebben megszűntek, azok helyett azonban a fiatalember hetenkint két estén
               látogatta meg őket, bár ez inkább csak afféle formaság volt, mert akkor ment, amikor
               akart, amikor már nem bírt tovább a vággyal, hogy a szerelmesét láthassa, és az ajkát
               megcsókolhassa. Azt az éjszakát egyetlen szemrebbenéssel sem említették egymás előtt,
               de mindketten tudták, hogy ha a legelső alkalom barátilag tárja feléjük a karjait,
               boldogan sietnek az ölelésébe ismét.</p>
            <p>Hogy azután mi lesz? - ezt a kérdést Flórusz most már komplikáltabban intézte el,
               mint azelőtt. Amíg megvoltak a biztos pénzforrások, amelyeknek momentán segítségében
               bízva későbbi időre tolhatta ki a döntést, addig könnyebben elhitethette önmagával,
               hogy valami eddig ismeretlen, csodás, de elmaradhatatlan változás vár reá, de most,
               hogy azok lassankint elapadtak, fortélyosabb módhoz kellett fordulnia a maga
               megnyugtatására.</p>
            <p>Még tavaly, amikor az operabálon halálosan szerelmes lett a középső Kisfaludy-lányba,
               majd később, tavasszal, már a Malvin-rezsim alatt megírt néhány formásabb szerelmes
               verset, és ezeket újonnan átcsiszolva még a múlt hónapban, amikor már letagadhatatlan
               volt előtte a közeli összeomlás, beküldte néhány szépirodalmi lapnak. Miután
               tökéletesen biztos volt a sikert illetőleg, arra az időre, amíg a válasz megérkezik,
               máris nem volt semmi baj, sőt egy-egy perc, amelyben valamelyik ismerősének halk,
               erőltetetten közönyös hangon olyasmiket mondott, hogy majd nemsokára látnak valamit,
               és majd akkor lesznek csak igazán tisztában ővele - annyi kalóriát sugárzott át a
               lelkébe, amennyivel a leghidegebb, legzordabb horizontot is tavaszi verőfénybe tudta
               borítani. És amikor a vigasztalóan elutasító válaszok egymás után kezdtek megérkezni,
               amikor már harmadszor is olvashatta, hogy: a tehetség jele meglátszik a munkán, de
               még egyelőre... akkor sem helyezkedett az átlag versíró tökfilkók agyontaposott
               álláspontjára, hogy: igen, az irigység, tudom is, hogy kitől indul ki a dolog...
               hanem öntudatlan fortéllyal azt mondta magának, hogy a szerkesztőségeknek teljesen
               igaza van, a forma még bizonytalan, az egyéni stílus még fejletlen, de mivel az alap,
               a tehetség elismerten megvan, igazán csak őtőle magától függ, hogy mennyi gyakorlatot
               és tanulmányt fordít a dologra. Ezzel aztán máris megvolt az ultima ratio certa,
               aminek tudatában aztán már persze ezerszer könnyebb válogatni a közben esetleg adandó
               egyebek között. Azon a napon, amelyen ezt megállapította, mindjárt meg is vásárolta
               az Universal-Bibliothek Heine-köteteit. - Nemsokára azután más is történt. Egy este a
               kávéházban odament az asztalukhoz az öreg Józsa ügyvéd, a kissé már divatját múlt, de
               még mindig keresett és kiválónak tartott kriminalista, és beszélgetés közben
               véletlenül szóba hozta, hogy az egyik gyakornokát kénytelen volt elbocsátani, mert
               délutánonként mindig csak négy óra felé járt be, és azóta nem tud helyette megfelelő
               újat kapni.</p>
            <p>- Itt vagyok én, parancsoljon velem, kedves bátyám - mondta akkor Flórusz hirtelen,
               az elhatározás gyorsaságában maga sem ismerve rá önmagára.</p>
            <p>De az öreg ügyvéd, aki a régebbi időkből jól ismerte a fiatalember szüleit, sőt
               Marinczert is, de az újabb fordulatokról nem tudott, az ügyet egy kézlegyintéssel
               intézte el:</p>
            <p>- Tudom, hogy csak tréfálsz, fiú! Éppen neked van szükséged arra a kis pénzre, amit a
               mai viszonyok között adhatok a gyakornokomnak!</p>
            <p>Flórusznak akkor csak egypár őszinte szót kellett volna szólnia, vagy legalább azt
               mondani, hogy főként a gyakorlatra volna szüksége, és talán minden rendbe jött volna.
               De nem mondta sem ezt, sem amazt, hanem csak boldogan hebegett, hogy hiszen csak úgy
               mondta, és diadalmas örömmel nézett szét a kollégái között. Gazdag, fontos úrnak
               tartották - ez volt az ő boldogsága. A következő percben pedig az asztalnál ülő egyik
               valóban jómódú harmadéves jogász, egy kereskedő fia leszerződött Józsához. Ezen
               magában sokat bosszankodott, mert ettől az esettől eltekintve már korábban is
               megesett vele, hogy a legéletbevágóbb dolgait nem vették komolyan. Úgy sejtette, hogy
               a hanghordozásában, az arcára rászokott fitymáló mosolyban már ott lappang az a
               fölényeskedés, a kis bajok játszi lenézése, amely eleve tönkretesz mindent.
               Mindezekből világos, hogy csak egy csekély önfegyelmezésre van szükség - ami pedig
               megint csak őtőle függ - és... ca ira!</p>
            <p>A fiatalember apró kis koppanást érzett a homlokán.</p>
            <p>Idegesen kapta fel a fejét, és látta, hogy a kártyások nevetve integetnek feléje.
               Bizonyára azok közül dobta meg valaki.</p>
            <p>- Mi az, öregem, alszol!? A Spónicernek el kell menni, gyere, szállj be helyette!</p>
            <p>- Nem bánom! - mondta Flórusz kissé zavartan, és odament. - Hanem engedjétek meg,
               hogy csak két bankban vegyek részt, mármint hogy megvárom, amíg az kétszer rám kerül,
               aztán pedig akár nyertem, akár vesztettem, elmehessek!... Legkésőbben fél
               tizenkettőkor okvetlenül el kell mennem!... Ha beleegyeztek, játszom, ha pedig nem,
               sajnálom, majd megint csak kibicelek addig is!</p>
            <p>- Jó, jó, csak ülj le!</p>
            <p>Még negyed tizenkettő sem volt, amikor a második bankkal hazament, és a pénz szinte
               garmadában állt előtte. Szinte reszketett az örömtől, mert csak akkor jutott eszébe,
               hogy mi lett volna, ha az utolsó pénzét is elveszíti, de azért a bankókat lehetőleg
               nyugodtan, tüntetés nélkül rakta be a tárcájába, úgyhogy a már benne levők
               előtűnjenek. Egyet azonban kint hagyott közülük, hozatott öt liter bort, és azt
               mindjárt ki is fizette.</p>
            <p>- Nos, uraim - mondta könnyű grandezzával -, még van egy negyedórám, igyunk!</p>
            <p>Hanem a bádog falióra már a háromnegyedet is elütötte, amikor a gyors ivástól kissé
               mámorosan felállt, és indulni készült. Amikor leült játszani, még nem volt semmi
               kedve, csak azért említette az időpontot, mert tudta, hogy jó az efféle rezervátum,
               amit az adott esetben esetleg könnyen meg is lehet változtatni, hanem most már, hogy
               a mámora nyugtalanná tette, vágyat érzett a Lakatos-vendéglő száműzöttjeinek
               társasága után.</p>
            <p>Azon az utcán kanyarodott fel, amelyben Piroskáék laktak.</p>
            <p>Az éjszaka nyirkos, ködös volt, a távoli utcalámpák a végtelen óceánon hányódó
               tűzgolyóknak látszottak, és a rendőr léptei a szomszéd utcából úgy hallatszottak oda,
               mint az alvó föld szívdobbanásai. A ház előtt megállt, és hosszan elnézte a
               kőkolosszus hideg, fekete körvonalait; oly mások voltak azok akkor, amennyire az
               álombeli arc különbözik a valóditól. A fiatalembert váratlanul keserű érzékenység
               fogta el, úgy érezte, hogy születésétől fogva nehéz átok kíséri, és bujtogatja, hogy
               ne nyugodjon bele abba a szürke, szolgai életbe, amelyet az emberek egymásra
               kényszerítenek, bujtogatja, hogy bármiként is, de szakadjon el a föld barna
               csatakjától, amiben az emberek tehetetlen férgek gyanánt csúsznak fel és alá, de
               ugyanakkor ólomsúllyal könyököl a lelkére, nehogy akár egyetlen vonallal is közelebb
               lebbenhessen a vágyaihoz! Pedig ő tudja, érzi, hogy ebben a durva, formátlan
               életegységben benne él, benne rejtőzik a szép, a tökéletes is, az, ami felé az embert
               a lelke hajszolja, de csak az életnek olyan művésze tudja az ideálról a nyűgös
               fölöslegeket letépni, leverni, amilyen ő. Lám, a durva márványtuskóban is benne van a
               legtökéletesebb szobor, ott áll a közepén a pheidiászi műremek, és mégiscsak a művész
               tudja azt kiszabadítani márványbörtönéből, mert csak ő tudja, meddig engedheti
               vésőjét, hogy az isteni test meg ne sajduljon!</p>
            <p>- Édes, imádott Piroskám, ha tudnád, ki vergődik itt miattad a nyirkos éjszakában!...
               Aludj, drága mindenségem, és álmodd azt, hogy ez a buta kőtömeg leomlik fölüled, hogy
               én odasiethessek hozzád, letérdelhessek eléd, és csókolhassam a kezedet!...</p>
            <p>Az összetört vágyak szilánkjaitól felsebzett lélekkel hagyta el a drága, kedves
               utcát, és sietve fordult a tér felé, hogy ha másként nem is, legalább halvány
               megsejtetésekben közölhesse a kedves megértőkkel mindazt, ami a lelkét tépdesi.</p>
            <p>Amikor belépett a söntésbe, a pincér odasietett hozzá, és azt mondta, hogy két úr
               várja odabent.</p>
            <p>- Engem?... Itt? - kérdezte Flórusz csodálkozva. - Ugyan kik lehetnek?</p>
            <p>- Nem tudom - mondta a pincér -, még sohasem láttam őket! Egy barátságos öregúr meg
               egy fiatalabb!</p>
            <p>- Nos, majd meglátjuk! - mondta Flórusz, és belépett.</p>
            <p>Ahogy a nagyteremben körülnézett, az úgynevezett sánta lábú asztalnál az egyik
               Kopeczkyt pillantotta meg egy másik emberrel, akiről azonban csak annyit tudott, hogy
               látta már valahol. A száműzötteket csak kézlegyintéssel üdvözölte, azután örömmel
               sietett kedves, öreg barátjához, hiszen majd Piroskáról beszélhet vele!</p>
            <p>- Hozta az Isten, kedves Kopeczky bátyám - mondta a mámortól kissé túláradó örömmel
               -, hallom a pincértől, hogy engem keres, kedves bátyám!... Miben lehetek a
               kedvére?</p>
            <p>- Üdvözöljük, tisztelt doktor úr - mondta Kopeczky nyájasan szorongatva Flórusz kezét
               -, az úgy volt, hogy ma este visszaadtam a látogatást tisztelt Hortoványi urunknak -
               meg tetszik őt ismerni, ugye? -, hát azután elmentünk kissé a Hattyúba, de azután
               mondom én, hogy gyerünk inkább ide, itt megtaláljuk a kedves doktor urat, mert hiszen
               említette a múltkor, hogy ide szokott járni! Hát így volt ez, kérném, és nem másként,
               és most hipp-hopp, itt vagyunk!</p>
            <p>- Már akármint volt, de jól volt! - mondta Flórusz, kezet nyújtva Hortoványinak. -
               Már úgy szerettem volna önnel beszélni, kedves Kopeczky bácsi!</p>
            <p>Kopeczky belenézett a fiatalember szemébe, aztán némán bólintott, mintha ezt akarta
               volna mondani: tudom!</p>
            <p>- De miért tetszik ezen zordon időben ily könnyű kabátkában járni?... Meg fog fázni a
               doktor úr! - mondta aztán óvólag, szeretetteljesen, ugyanakkor szolgálatba állítva az
               asztalon felfordítva várakozó poharak egyikét. - No, de majd egy kis belső meleg...
               tessék velünk tartani!</p>
            <p>Töltött, és a telt poharat odanyújtotta az érkezettnek.</p>
            <p>- Ki gondolta volna tegnap - mondta Flórusz -, hogy ma ilyen idő lesz?... a
               télikabátomat előbb még ki kell vasaltatnom!</p>
            <p>- Ha csak ez a baj, ezen könnyen segíthetünk! - mondta az öreg szabómester. - Majd én
               ki fogom vasalni!... Mikor küldhetem el érte a kisleányt a kedves doktor úr
               lakására?</p>
            <p>- Ó, kedves Kopeczky bácsi - mondta Flórusz áradozva, ahogy szokta, amikor valami
               kedves megbeszélnivaló várt rá, és már szeretett túllenni azon, amiről éppen szó volt
               -, nagyon, de nagyon kedves öntől!... Hát... hát bármikor!... Amikor önnek legkevésbé
               alkalmatlan!... De... izé... talán mégis jobb lenne... igen: jobb lesz délután!...
               Azaz... hopp! - mondta kezével a homlokára ütve -, hiszen most jut eszembe, hogy a
               háziasszonyom azóta már el is küldte!</p>
            <p>- Már az más! - mondta Kopeczky öreges, bölcs belenyugvással. - Az más!... Azonban ha
               máskor ilyesmi előadódik, csak méltóztassék nekem szólni!... most pedig talán igyunk
               egyet!</p>
            <p>Koccintottak és ittak, azután Flórusz valami ürügy alatt kisietett a söntésbe, és egy
               liter rizlinget küldetett be az asztalra.</p>
            <p>- Talán ezt kóstoljuk meg, uraim! - mondta a kezét dörzsölgetve, amikor visszajött. -
               Az előbbi sem volt rossz, hanem ez... ez...</p>
            <p>Töltött, megint koccintottak, azután ő mindjárt ki is itta a poharát.</p>
            <p>- Nono - feddette Kopeczky, felemelve óriási, bütykös mutatóujját -, majd megárt!</p>
            <p>- Én dunántúli ember vagyok! - mondta Flórusz hetykélve -, mi az ilyesmiben kemény
               legények vagyunk!</p>
            <p>- Igen, igen - szólt Kopeczky mosolyogva, látva a fiatalember izzó szemét és kissé
               már csapzott haját -, hiszen én magam is egerszegi vagyok, de a kedves doktor úrnál
               ez talán... talántán... nem is az első pohár a mai estén!</p>
            <p>- Ördöge van, kedves Kopeczky bácsi!... No, mindegy!</p>
            <p>Az óvatos Hortoványi, aki eddig egyetlen szót sem szólt, látván, hogy a méretek
               kezdenek eltolódni, most megnézte az óráját, köhécselt, végül így szólt:</p>
            <p>- Én bocsánatot kérvén az uraktól, hogy ezen új kínálatban már nem vehetvén részt,
               azonban kedves nőm őnagysága bizonnyal ébren vár otthon, mivel a migrén gyötri!...
               Ajánlom magamat, és jó mulatást kívánok az uraknak!</p>
            <p>Még nyavalygott egy kissé, megkóstolta a rizlinget, azzal elment.</p>
            <p>- Rettenetes ember ez, kedves Kopeczky bácsi, hogyan bírja ki vele!? - kérdezte
               Flórusz.</p>
            <p>- Hja, ha egyedül vagyunk, egészen jól elbeszélget erről is, amarról is, csak akkor
               bolondul meg, ha urat lát!... No, mindegy, most már elment!... Hát hogy mint tetszik
               lenni, kedves doktor úr?</p>
            <p>A fiatalember idegesen nézett jobbra-balra, hogy nem bukkanik-e fel valami ismerős,
               aki megzavarhatná őket, mert lázas gondolatait már felsorakoztatta, hogy elvonultassa
               őket öreg barátja előtt. Úgy gondolta, hogy amikor a nyájas öreg már kezdi megérteni
               azt a tündéri egységet, amely az ő látszólag szétágazó gondolatait összetartja,
               lassan-lassan majd megnyitja előtte lelkivilágának azt az egész tartományát, amelyet
               a szerelme népesít be. Hanem mindez csak itt látszik valami tervszerű, jól átgondolt
               egésznek, a szerelmes fiatalember felzaklatott lelkében vad zűrzavar uralkodott, a
               tudomásulvételt sóvárgó gondolatai összetorlódtak, legázolták egymást.</p>
            <p>- Hát... tulajdonképpen sehogy sem vagyok!... Azazhogy ez bolond beszéd, mert jól
               vagyok, elvégre miért is ne lennék jól, hiszen hála istennek, nincsen semmi bajom, de
               hát mégis, az ember érzései, különösen az olyan ábrándos rajongóéi, mint én vagyok,
               úgy változnak, drága jó Kopeczky bácsi, mint a kaleidoszkóp képei, hogy az ember már
               maga sem tudja, hogy boldog-e, vagy pedig csak az ördögök csiklandozására vigyorog
               úgy, mint a fakutya?... És ebben a kétséges ijedezésében aztán olyan szituációkat
               állít fel, helyesebben rendez a maga számára, amelyek éppen őt magát lepik meg
               legjobban!... De persze... Kedves jó Kopeczky bácsi... ha talán úgy fejezném ki
               magamat, hogy ön esetleg nem teljesen, illetőleg nem helyesen... no igen, hiszen
               elvégre én sem érteném meg, ha ön a saját műnyelvükön szólna hozzám... ha tehát nem
               teljesen értene meg engemet, drága öreg barátom uram, úgy szíveskedjék szólni, mert
               halálos vétek volna, ha félreértenénk egymást!</p>
            <p>Az öreg szabómester nyájasan mosolyogva hallgatta a fiatalember áradozását. Látta,
               főként pedig tudta, hogy mennyiben áll a dolog; nem akarta félbeszakítani a hányódó,
               szerelmes lélek megnyilatkozásait. Hanem amikor észrevette, hogy a beszéd egyre
               kisebb körben kezdi kerülgetni a leányt, az arca kissé elborult. Halkan, komolyan
               mondta:</p>
            <p>- A doktor úr nyugtalan életet él, ez az oka mindennek!... Amit az egyik helyen
               cselekszik, az nem áll arányban azzal, amit a másik helyen végez!</p>
            <p>Flórusz kissé meghökkenve nézett az öregúrra, sejtette, hogy miről van szó, és el is
               határozta, hogy megfelel rá. Előbb azonban kiitta ismét a poharát, és azalatt
               rendezni próbálta gondolatait. De amikor látnia kellett, hogy nemigen megy a dolog,
               félredobta a közbeszólást, és engedte a szabaddá lett gondolattömeget tovább
               nyüzsögni. Elmondta áradozó, de azért félig burkolt szavakkal, hogy az isten őt
               kétségtelenül valami rendkívülire szemelte ki, mert azok az izzó gondolatok,
               amelyeket a lelkébe rejtett, nem lobbanhatnak ki anélkül, hogy lángra ne gyújtanák a
               közönyösek, a meg nem értők szívét: elmondta, hogy az ő szerelme rejtelmes, csodás
               máglya, amelynek lángja felcsap az égre, és hírt ad róla az ő kedves barátainak, a
               csillagoknak, akiknek ő örök hűséget fogadott. Azután elhallgatott egy pillanatig,
               arcát a tenyerére hajtotta, majd hirtelen megragadta Kopeczky karját, és szinte súgva
               mondta:</p>
            <p>- Igen, igen, és még valamit!... Ön azon az estén, azon a magasztos éjszakán azt
               mondta, hogy az olyan ember, aki a neki nem való körbe kerül, úgy hányódik mások
               nyomán, mint a lógós kocsi - ó, nem vagyok én részeg, látja: mennyire emlékezem
               mindenre! -, azt én az emlékezetembe véstem, és most azt kell mondanom: igaz,
               igaz!... Édes jó bátyám uram, ne értsen félre engemet, hiszen én úgy szeretem önöket,
               mintha az atyafiaim volnának, de lássa, és is úgy hányódom, csetlek-botlok önök
               között, hogy néha véresre zúzom magamat!... De mindent, mindent jóvátesz, mindent
               elfeledtet az, ha láthatom az én tündéremet... őt...</p>
            <p>Megint elhallgatott, könnyes szemével ijedten nézett a levegőbe, majd egészen
               odahajolt öreg barátjához, és suttogva mondta:</p>
            <p>- Valami úgy marja, úgy üldözi a lelkemet!... Azon a nagy éjszakán az ön testvére...
               úgy hittem... odakint járt az udvaron... pedig ott bent volt a szomszéd szobában...
               és... én nem tudom... ébren volt-e?... vagy...</p>
            <p>Az öreg szabómester hidegen nézett a fiatalemberre, és azt mondta:</p>
            <p>- Az, aki akkor odabent volt a szobában, nem a testvérem volt, hanem én voltam!...
               Én, a fogatlan Kopeczky!... És... és... nem aludtam!</p>
            <p>Flórusz lehajtotta a fejét, hogy a könnyeit elrejtse.</p>
            <p>- Ébren volt... mondta suttogva - ébren volt... tehát tudja... Ó, drága öreg barátom,
               most már, hogy a boldogságom megteljesedett, úgy kellene lenni, hogy az akaratom
               óriássá nőjön, hogy az energiám keresztültörje a poklok falait is, a lelkemnek
               bőségesnek és gazdagnak kellene lennie, mint a perzsák királya, és ehelyett azóta oly
               kicsiny vagyok, mint a féreg, a lelkem kincsei egyenkint elhullanak, cserbenhagynak,
               oly szegény leszek, mint a koldus, akinek a condrája a mindene, és érzem, tudom, hogy
               az aljasság egyre közelebb tolakodik hozzám, lesve a pillanatot, amelyben egész a
               szívemig belenyomhat a fertőbe!... Édes jó barátom uram, ön bölcs öregember, mondja
               meg nekem, a jó istenre kérem, miért van ez?</p>
            <p>Most Kopeczky fogta meg a fiatalember karját, és hidegen, de azért féltő gonddal azt
               mondta:</p>
            <p>- Ez azért van, mert ön tőlem mindezt <hi>most</hi>, éjfél után, itt, a
               kocsmában, és <hi>így</hi>, félig ittasan kérdezi!... Az ilyesmiről
               csak a templomban szabad beszélni, és csak a jó istennel! Ő majd megsúgja önnek, hol
               van a gyógyulás!... Most pedig jöjjön, kérem, elkísérem haza!</p>
            
         </div>
         <div type="chapter">
            <head>6. Felhívás keringőre</head>
            <p>A társaság oszlófélben volt; a távozókat a mesterségesen összeállított anszambl
               fonnyadt unalma kísérte végig a szőnyeges szobákon.</p>
            <p>Akik még maradoztak, azok sem ismerték még egymást annyira, hogy tudnák egymásról, ki
               kihez tartozik, azért csínján kellett bánniok a véleményeikkel. Mindenki másról
               beszélt hát, mint amiről szeretett volna, és senki sem arra figyelt, amit neki
               mondtak.</p>
            <p>Csak a második ilyen estély volt ez az új tanácsoséknál; ilyenkor még a forma a
               lényeg. A fölösleges emberek majd elpotyognak maguktól, a szükségesek megmaradnak, és
               majd az ötödiken már úgy megy minden, mint egyebütt, addigra már megfonódnak azok a
               láthatatlan szálak, amelyeknek csak meg kell fogni a végét, hogy elvezessék az embert
               a céljához. A tanácsos eddig legfeljebb a Skiz- és a Pagát-családokkal érintkezett a
               Práter utcai <hi>Kék golyó</hi>-ban, most hát elölről kell kezdenie a
               dolgot, mivel az ilyesminek csakúgy megvan a maga iskolája, mint minden egyébnek.</p>
            <p>A tanácsos, bal kezét a gyöngyházzal kirakott dohányzóasztalkára támasztva és a lábát
               hanyagul keresztbe téve, Verpeléthyvel, <hi>Az Önálló Magyarország</hi>
               elegáns politikusával beszélt a törvénykezési szünnapoknak a gregoriánus naptártól
               való lehető függetlenítéséről, kifejtvén, hogy a legújabb idők letagadhatatlan
               liberális irányzata kívánatossá tenné, hogy a törvényszünet az egyházi ünnepeknek, ha
               kell: tendenciózus negligálásával is, a polgári veres betűkkel tartson fenn
               párhuzamot, természetesen csak a lehetőség határain belül és bizonyos
               kegyeletmotívumok megsértése nélkül. - Verpeléthy az óramű szabályosságával
               bólogatott, több ízben hangosan is mondta: igen, igen!... és közben megállapította
               magában, hogy a ma esti interjút a közigazgatási bíróság elnökével aligha meg nem
               ette az a nagyétkű ismeretlen, aki nyáron legyet, télen meg cselédet és politikust
               eszik, de azért sem ő nem lakik jól soha, sem pedig az említett tápanyagok nem
               fogyatkoznak. - Schober udvari tanácsos, az ismert műgyűjtő von Hautzhausen
               vezérőrnaggyal sétált fel-alá a sorjában egymásba nyíló termekben, majd egy becses
               Regnault-féle háromgrácia-utánzat előtt hosszabb, értékes párhuzamot vont a
               Lamothe-Cabanel és Bartolotti-Bianchi-Ferrari iskola nőalakjai között, amit a
               tábornok végighallgatván kijelentette, hogy még alezredes korában, amikor a
               stájerországi Cillyben állomásozott, ismert, nagyon, de nagyon jól ismert egy Mizzi
               Skrivanek nevű kisasszonyt, aki a három hölgy közül a bal oldalihoz a megtévesztésig,
               sőt annyira hasonlít, hogy nagy a gyanúja, miszerint ő volt annak idején a művész
               modellje, annál is inkább, mert tudja egészen bizonyosan, hogy Skrivanek kisasszony
               az ilyesmire készségesen vállalkozott, és némileg dezilluzionálva hallotta, hogy az
               ügy mindezek ellenére sem valószínű, miután Regnault mester már hetvenegyben
               meghalt.</p>
            <p>A hölgyek, közöttük Ofélia baronesse is - a jó ég tudja, hogyan volt képes az életnek
               ez a furcsa, magányos kis vándorművésznője következetesen megtudni, hogy melyik
               úriháznál mélyült ki, vett nagyobb lendületet bármely oknál fogva a vendégkultusz, és
               hogyan tudott oda comme il faut bejutni?... annyi bizonyos, hogy ott volt mindenütt -
               a szalonban verődtek össze; a vezérőrnagy pompás, fiatal felesége - honnét van az,
               hogy a legtöbb tábornokné pompás és fiatal? - meg az unokahúga az empire garnitúra
               zsöllyéibe süppedve hallgatták az önmagát excentrikusnak tartó és világcsavargónak
               nevezgető, rókavörösre festett hajú Wipp-Kozemin bárót, aki már több ízben adta a
               becsületszavát, hogy az orosz kaviár az olasz chianti borral leöntve, amint ő azt
               korzikai tartózkodása alatt Pasquale Musso Danella gróf campolorói birtokán mint az
               olasz főúr vendége kóstolta, tökéletesen ugyanazt az ízt adja, mintha az ember a
               legfrissebb, legrózsaszínűbb márnát enné. - A központi csoportot a tanácsosné, Irén,
               Ofélia baronesse, azután egy idősebb úrhölgy, Berta valami távolabbi rokona, aki
               ilyen alkalmakra mint háziasszony-helyettes egyszer és mindenkorra meg volt híva,
               végül Ribiczey főhadnagy alkották.</p>
            <p>Ribiczeyt még tavaly, a jégen mutatták be a hölgyeknek, akik azóta is találkoztak már
               vele itt-ott, de ezeknek a találkozásoknak az utóbbi időkig semmi jelentősége sem
               volt. Pár hónapja csak, hogy a fiatalember, aki egyébként maga sem tagadta, hogy az
               uniformist csak özvegy édesanyjának egyenes kívánságára és csak annak haláláig
               hajlandó viselni, akkor azonban hazamegy parasztnak az ezerkétszáz holdas mikolási
               birtokra, aminek ő az egyedüli várományosa - szemmel láthatóan örömmel kereste fel a
               hölgyek társaságát. Jelentősebb fordulatot a dolog még akkor sem vett, mert a csinos,
               barna fiatalember hol a tanácsosnénak, hol meg a sógornőjének udvarolt - amely
               esetekben Berta, amint a sógornőjét több ízben megnyugtatta, csak az eleven stróman
               szerepét játszotta, aki majd a kellő pillanatban félre fog állni -, mindazonáltal már
               nem idegenkedett bizonyos elejtett nyilatkozatoktól, amelyek jövendőbeli terveire,
               ezek között elsősorban a nősülésre vonatkoztak. - A legutóbbi időben aztán valahogy
               úgy fordult a dolog, hogy a fiatalember részéről elejtett egy-két szó szinte
               bizonyosakká tette a tanácsosék kilátásait.</p>
            <p>Aminthogy nagyon valószínű is, hogy ezek az estélyek éppen ezzel a dologgal állottak
               legszorosabb összefüggésben.</p>
            <p>Általában nagyon változott az élet Marinczeréknél az ősz eleje óta.</p>
            <p>Még novemberben költöztek át belvárosi új, ötszobás szép modern lakásukba, amikor
               nagyobb arányú kiegészítések, új beszerzések váltak szükségessé. Marinczer az
               ilyesmiben nem volt szűkmarkú, és régi elve szerint csak értékes tárgyat vásárolt;
               anyai örökségét, ami pedig tekintélyes összeget jelentett, és ami eddig érintetlenül
               hevert a takarékban, majdnem teljes egészében felemésztették a pompás bútorok, főként
               pedig a műtárgyak, amelyeknek beszerzésénél sohasem mulasztotta el valamelyik ahhoz
               értő ismerősét magával vinni. Őrá - amint maga egészen őszintén, sőt nevetve
               beismerte - éppen olyan könnyen rátolhatnának egy eredeti Mednyánszky helyett bármely
               olajnyomatot, mint a Zsolnay-féle eozinváza helyett valami ódon cserépedényt. A
               bútorok kiválasztását illetőleg a feleségének adott teljes szabadságot, ami azután -
               mivel minden nő született, sőt makacs impresszionista - az asszony minden fejlett
               műízlése mellett is károsan mutatkozott meg egy-egy idegen stílusú darabon, mint
               valamely itt-amott megirigyelt darabnak a reminiszcenciáján. Csak a műértői fokoknál
               kezdődő apróbb botlásokról lehet persze szó, de azok valóban megvoltak.</p>
            <p>Mindezeknél a külsőbeli változásoknál sokkal fontosabbak voltak azonban a
               tanácsoséknak, elsősorban magának Marinczernek a belső, felfogásbeli változásai.
               Negyvennyolc éves komoly úriemberről lévén szó, bizarrnak látszik az olyasmi, hogy a
               tanácsos látóköre kitágult, ő maga pedig meghiggadt, mélyebb és megértőbb lelkű lett
               - de ez csak az első pillanat hamis benyomása. Számos, akármilyen korú embernél
               figyeltem meg már - a született strébereket és a még ötvenéves korukban is éretlen,
               pökhendi fickókat következetesen kihagyva közülük - a temperamentumnak és
               világnézetnek a hatásköri tágulásokkal szinte az óramű pontosságával együtt tartó
               lehiggadását, illetve elmélyülését. A temperamentumból többnyire a fölösleges és
               ellenszenves agresszivitás esik ki első gyanánt, ami a vágyaknak bizonyos irányú
               beteljesedésével könnyen megmagyarázható, a látókör tágulásával járó lelki
               változásokat illetőleg pedig talán arra a megfigyelésre lehetne hivatkozni, hogy az
               ember, amikor bármi okból a szobához van kötve, a legapróbb apróság iránt is
               érdeklődik, a legbutább kis nippet is el tudja nézegetni percekig, amikor azonban
               egyszer kijut a végtelen rónára, valahogyan szinte rá sem ismer a saját gondolataira.
               És mindez általánosságban még akkor is így van, ha az életben ilyen arányú
               látókör-változásokról szó sem lehet, főként az adott esetben, amikor tudva van, hogy
               a miniszteri tanácsos körülbelül ugyanannyit és ugyanazt nem dolgozza, mint az
               osztálytanácsos. Körülbelül ugyanaz az egészen természetes változás ez, mint amikor a
               munkája révén a meggazdagodó ember fokról fokra jobban elzárkózik régebbi vegyes
               környezete elől, ezzel szemben azonban közelebb simul az összességhez, megértőbb lesz
               a közérdekekkel, főként pedig az altruizmussal szemben, bármilyen formában
               jelenítődik is az meg nála - a kettő még abban is hasonlítván egymáshoz, hogy egyik,
               mint a másik kiváltja az elhagyott, régi környezet sztereotip kis gyűlölködéseit:
               lám, hogy megváltozott, amióta... azelőtt bezzeg... Ezek a változások mindkét esetben
               bizonyos, utóbb már részeire nem bontható egésszé tömörülnek, amiben benne van a
               leglényegesebb, a legapróbbal együtt. - Ezek közül az apróbbak közül Marinczert
               illetőleg azt érdekes a többi között megemlíteni, hogy már kicsinyesnek, ízetlennek
               találta korábbi legényeskedő elvét: nekem mindegy, hogy ki az, akivel jól érzem
               magamat, csak becsületes ember legyen! És ehhez képest máris beszüntette a kiskocsmai
               tarokkot; a sógorával, Flórusszal való jelenlétére visszagondolva pedig minden
               kétséget kizáróan megállapította, hogy bár igaza volt, teljesen felesleges és
               formátlan volt a túlzott hatalmaskodás, aminthogy nem is ment vele semmire. Ilyen
               irányú latolgatásainak végeredményeként azután most úgy volt a fiatalemberrel, hogy
               ha az a kellő hangon csak pár sort ír neki, szent a békesség közöttük, mégpedig a
               régi alapokon. De azért valahogy mégis legjobbnak tartotta úgy, amint most van: már
               unta volna a huzavonát, meg aztán úgy gondolkozott, hogy tanuljon meg a fiatalember a
               saját lábán állani, jogász korában neki sem volt gazdag sógora, aki ingyen tartotta
               volna. A legnagyobb változást a tanácsos kedélyvilágában azonban azok az anyagi
               sikerek okozták, amelyekkel őt most már kétségbevonhatatlanul a család fejévé tették,
               és amelyekről később még bővebben is szólhatunk.</p>
            <p>A vendégek közül Ribiczey meg Ofélia baronesse maradtak utolsónak. Ez utóbbi némi
               előzetes összesúgások után húzta-vonta oly sokáig, hogy aztán amikor a főhadnagy majd
               hazakíséri, Bertáék megbízásából tudomására adhasson neki egyet-mást, de úgy, mintha
               az beszélgetés közben csak véletlenül vetődött volna a felszínre. A baronesse-nek
               külön művészete volt, hogy amely családnál felbukkant, ott nyomban bizalmasává is
               tudott lenni a háziaknak.</p>
            <p>A hölgyek ezzel váltak el a főhadnagytól:</p>
            <p>- Tehát holnapután este öt órakor várjuk, akkor majd elkísér bennünket
               Battolinihoz!</p>
            <p> Flórusz a Kopeczkyvel töltött éjszakára következő reggelen testben és lélekben
               egyaránt összetörve ébredt.</p>
            <p>Ahogy fel akart emelkedni, feje visszahullt a párnára; félig nyitott szemmel, halálos
               unalommal nézegette a szoba ócska díszeit: Petőfi halálát, Rákóczi búcsúját, a
               papirosból készült virágokat, amelyek a háziasszony unokaöccsének lombfűrész munkáit
               díszítették, és közben unott közönnyel próbálgatta a tegnapi eseményeket visszaidézni
               emlékezetébe. Közben látta, hogy a háziasszonya besurranik ferde papucsában, és
               valami levélfélét tesz az asztalra, de úgy tett, mintha aludna, mert semmi kedve sem
               volt a szokásos bárgyú kérdésekre felelgetni és az illedelmes ellenkérdéseket
               pontosan eldarálni.</p>
            <p>Az eseményeket időrendben próbálta követni, és így először a Burkovics-féle kávéházi
               jelenet elevenedett meg előtte, de ezen gyorsan átsiklott, mert érezte, hogy a szíve
               nyugtalanul hánykolódik. Azután kellemesebb intervallum következett: a vendéglői
               dolgok, a nyerés. Arra emlékezett, hogy jócskán nyert, de arról fogalma sem volt,
               hogy mennyit, azt tudta csak, hogy azok a fiúk ott nagyban szoktak játszani.
               Kinyújtotta a kezét a tárcája után, de aztán ernyedten visszahúzta újra, úgy
               határozott, hogy majd ott lent, a kávéházban, reggeli után, ahogy szokta, a többi
               között majd ennek is utánanéz. Végül aztán felbukkant előtte az öreg Kopeczky csontos
               figyelmeztető mutatóujja, és szinte szóról szóra hallotta újra mindazt, amit az
               mondott neki. Az arca lángba borult, idegesen tördelte a kezét, és visszafúródott a
               párnái közé, hogy újra elfelejtsen mindent, de akkor a függöny résén keresztül
               véletlenül megpillantotta a hulldogáló hópelyheket, és erről eszébe jutott a
               télikabátja.</p>
            <p>Ez határozott.</p>
            <p>A tökéletlen alvástól meg a fűtetlen szobától dideregve, remegve kapkodta magára a
               ruháit, aztán belemerítette az arcát a jéghideg vízbe. Ez rendbe hozta kissé, a
               fázása kezdett alábbhagyni, a gondolatai egyes sorba állani. Csak amikor már a
               nyakkendőjére került sor, nézte meg, hogy mit hozott a háziasszonya. Nem levél volt,
               hanem egy piszkos kis cédula a háziasszony kusza ceruzasoraival, amelyekben elsejére
               felmondja a szobát.</p>
            <p>Ma megint fekete napom lesz! - gondolta a fiatalember, a cédulát összegyűrve a
               sarokba hajítva. - Ennek már megint az én drága sógorom szép bariton hangja az oka,
               főként pedig az, hogy köszönés nélkül hagyta itt ezt a vén nőstény salabaktert!... De
               most már mindegy!</p>
            <p>Amikor már készen volt, még egy pillantást vetett a tükörbe.</p>
            <p>És akkor egy szemvillanásig az a víziója volt, mintha a fogatlan Kopeczky leselkedne
               a háta mögött, majd a füléhez hajolna, hogy újra belesuttogja megalázó tanítását.</p>
            <p>Jéghideg kezével végigsimította a homlokát, és hangosan azt mondta magának:</p>
            <p>- Még ma este megkérem Piroska kezét!</p>
            <p>Kilépett, a háziasszonyának hanyagul odadobta, hogy a felmondást tudomásul veszi,
               azzal lesietett a Centrálba. Mielőtt belépett, már intett az Irányi utca sarkán álló
               öreg, égett arcú hordárnak, és aztán nyomban elküldte a télikabátért azzal az
               utasítással, hogy mindjárt adja be a szabónak azzal, hogy még ma este okvetlenül
               szüksége van rá.</p>
            <p>Reggeli után átfutotta a lapokat, majd nekikezdett, hogy szokása szerint megállapítsa
               a napirendet.</p>
            <p>Mindenekelőtt a pénzét olvasta meg, és szinte nem akart hinni a szemének.</p>
            <p>Még háromszor annyit nyert, mint amennyit Burkovicstól kapott.</p>
            <p>Ez változtat a helyzeten! - gondolta boldogan. - Milyen különös nap ez!... Ó, csak ma
               ne hagyna cserben az energiám!... Most nyomban megyek és keresek egy szobát, mégpedig
               olyat, ahol azt teszek, amit akarok, ahol... Drága, édes Piroskám!...</p>
            <p>Fizetett, aztán elsétált a Józsefvárosnak a Rákóczi tér mögött elterülő részébe, a
               kiadó szobák negyedében fel-alá járt a keskeny kis utcákon, olvasva a kapuk
               feliratait, majd becsöngetett a megjelölt helyekre.</p>
            <p>Már a harmadik kísérlete sikerült.</p>
            <p>A szurtos háziasszony ugyan a női ruhába öltöztetett Rinaldo Rinaldinit juttatta a
               fiatalember eszébe, hanem a szoba ha kicsiny is, de lakályos és elég tiszta volt, és
               az előszobára nyílt, de a háziasszony megnyugtatta Flóruszt, hogy ők a konyha felől
               szoktak bejárni, nem fogja háborgatni senki.</p>
            <p>Flórusz megkérdezte a szoba árát, aztán azt mondta:</p>
            <p>- A szoba megfelelne, csak azt szeretném kikötni, hogy... hogy bárkit is...
               fogadhatok...</p>
            <p>Rinaldo gonoszul vigyorgott.</p>
            <p>- Hiszen azért mondtam az előbb az úrnak, hogy mi a konyha felől szoktunk bejárni!...
               Csak tessék egész bátran!... Itt még minden albérlő fogadta a nőismerőseit!</p>
            <p>Flórusz arca lángba borult.</p>
            <p>- Kérem, kérem - mondta lovagi hangon -, a menyasszonyom!</p>
            <p>Az asszony még jobban vigyorgott, és elnézően legyintett.</p>
            <p>- Sose ezsoférozza magát a fiatal úr - mondta -, annak is valamennyinek a
               menyasszonya volt itt!</p>
            <p>- Az más... de én... elvégre úriember...</p>
            <p>A fiatalember hangja zavart hebegésbe fúlt. Lefizette az előleget, felírta a lakás
               számát, a háziasszony nevét, azzal elsietett.</p>
            <p>Odalent az utcán boldogan dörzsölgette a kezét, megtetszett saját magának az
               elhatározott, nem sokat tépelődő ember szerepében. Lám, egy órával ezelőtt még az
               ágyában feküdt, összetörve, elcsüggedve, most pedig a lelke már ismét üde és tiszta,
               mert tudja már, mit kell cselekednie! Azonkívül a télikabátügy félig, a szobakérdés
               pedig teljesen el van intézve!... Ó, bárcsak este lenne már!</p>
            <p>A kis bankjegycsomó odabent a fiatalember zsebében mosolyogva hajladozott, gyűrődött
               jobbra-balra, mert tudta, hogy mindezt ő csinálta. De nem szólt róla. Mert nem igaz,
               hogy a pénz beszél. A pénz hallgat. Még akkor is, ha valaki felköti magát miatta.</p>
            <p>Ezután a beretválkozás, majd az ebéd következett.</p>
            <p>Első pillanatban a tegnap esti kis belvárosi vendéglőre gondolt, de aztán belátta,
               hogy az ilyesmi helytelen dolog lenne. Az olyan csillogó változásokat, aminő a tegnap
               esti nyerés volt, mint absztrakt, elvont, sőt mint ismeretlen okból beállott
               tüneményeket kell kezelni, nem szabad a vele szervesen összefüggő dolgokat nyitott,
               tiszta szemmel vizsgálgatni, mert elveszítik a színüket, az illatjukat. Mily sivár
               látvány lenne most, napfénynél a lakályos, mámor lakta belső szoba, ahol szíve
               királynőjéről álmodozott, mily kínos lenne a csendesség, amiből örökre elröppent a
               diadalmas zaj, ami a bank besöprésekor kitört!</p>
            <p>Második gondolata az volt, hogy a mai ünnepnapon valamelyik elegáns, elsőrangú
               étterembe kellene mennie, de ezt a tervet nyomban elfedte a felöltőjére hulldogáló
               hó.</p>
            <p>A kérdést úgy oldotta meg, hogy bement a legelső, útjába akadó, jobb képű vendéglőbe.
               Az önmagával kötött kompromisszum még azzal is teljesebbé lett, hogy a vendéglő ugyan
               szintén a Belvárosban volt, de már egészen a Ferencváros szomszédságában, a
               Duna-parti részen. Kitűnő ebédet kapott, és már kezdte a választását szerencsésnek
               tartani, amikor kellemetlenség érte.</p>
            <p>A szomszéd asztal felől, ahol öt vagy hat mesteremberféle ült, egyre gyakrabban és
               egyre különösebb hangsúlyozással kezdte hallani, hogy: a doktor úr... a jogi
               tanácsadó úr... aki a tisztességes emberek orra elől elhorgássza a boldogságot... aki
               betolakodik a tiszta családokhoz...</p>
            <p>Óvatosan odapillantott, és megismerte Ramazettert.</p>
            <p>Utálattal vegyes gyűlölet fogta el, és akaratlanul is a korpáról meg a disznóról
               szóló ősi közmondásra kellett gondolnia.</p>
            <p>A célzás félreérthetetlen, de mit tegyen?</p>
            <p>Félni, amint egyébkor, úgy most sem jutott eszébe. Viszont a számítás egészen tiszta
               volt: ha bármire kerülne is a sor, vesztes csak ő lehetne, őrültségeket pedig nem
               volt kedve elkövetni.</p>
            <p>Tudta, hogy ha elárulja, hogy fizetni akar, akkor addig, amíg a gazda nagy nehezen
               előmászik, a feldühödött mesterlegény egyetlen pillanatot sem hagy kiaknázatlanul, és
               önmagát is egyre beljebb hajszolva a dologba, egyre gyűlöletesebben fog
               kellemetlenkedni. Kiitta hát a borát, vizsgálgatni kezdte az üres poharat, és azzal
               zörgött, mintha még inni akarna. Hanem szerencséje volt: ezúttal maga a gazda jött.
               Flórusz tehát fizetett, és rá sem nézve a politúrszagú Otellóra, amint magában
               nevezte, elsietett. Visszament megint a kávéházba, megivott egy feketét, és öt óra
               tájban megint hazament, hogy otthon legyen, amikor a kabátját meghozzák.</p>
            <p>Amint benyitotta ajtaját, már látta, hogy az asztalán megint fehérlik valami. Egy
               pillanatra azt hitte: a háziasszonya szívta vissza a felmondást, és már előre örült
               rá, hogy mily édes lesz az ajánlatot visszautasítani. De tévedett.</p>
            <p>Az édesanyja írt.</p>
            <p>Flórusz félve bontotta fel a levelet, tartott tőle, hogy a szokott panaszok és
               istenfélő mondatok belefúródnak a hangulatába, de ezúttal is tévedett, mégpedig
               kellemesen.</p>
            <p>A zagyva, öregasszonyos levélből az bontakozott ki, hogy őket otthon és velük az
               egész családot rendkívüli szerencse érte, amiről ő, Flórusz is tudna már, ha
               Marinczerékkel érintkezne, de az édesanyja tudja Bertáról, hogy mik történtek, így
               hát ő ír, bár magát a dolgot még nem írja meg, mert hátha... hátha isten... Flórusz
               azonban mindenesetre készüljön úgy, hogy a nyárra hazajön, aztán akár otthon is
               maradhat. Azután intelmek következtek, hogy a tanulmányait azért csak folytassa
               szorgalmasan, az előadásokra járjon el pontosan, tartózkodjék a rossz társaságoktól,
               főként pedig tönkre ne tegye a fiatalságát valami meggondolatlan szerelemmel.</p>
            <p>Ennél az utolsó mondatnál Flórusz összeharapta az ajkát.</p>
            <p>Tudta, hogy ez a pillanat, amelyben a fáradt, reszketeg anyai kéz vissza akarja
               tartani a diadalmas, szép idegent, hogy el ne vehesse tőle a fiát. De már ugyanakkor
               azt is tudta, hogy az a kéz erőtlenül fog visszahullani. Vergődő lelke előtt feltűnt
               a régi vidék: ilyenkor köd ül a tájon, de odabent, a meleg szobában tisztán ragyog a
               két öreg nyugodalmas szeme párja; oly jó lenne most letérdelni az édesanya előtt és
               elmondani neki, hogy elfeledte már a gyilkosan gyönyörű álmot, és nincsen már erő,
               amely őt onnét elszakíthatná! De akkor hirtelen újra feltárult előtte a titokteljes
               éjszaka, látta a lámpás utolsó lobbanásait, a falon alásikló nagy árnyakat, látta a
               vétkes félhomályt, és végül azt is kellett látnia, amint a sötétség lassan elfedi az
               anya halavány arcát.</p>
            <p>Az egész káprázatnak pillanat alatt vége lett, akkor már az ismeretlen, új öröm
               tolakodott a helyébe, amit a levél rejtegetett a sorai között. Hanem a fiatalember
               nem elemezte azt, nem töprengett felette, tudomásul vette a maga fantasztikus
               elburkoltságában, és odasorakoztatta a többi közé, ami a mai napon körülvette.</p>
            <p>Reggel azt hittem, hogy ma fekete napom lesz - gondolta mosolyogva -, de úgy látszik,
               tévedtem! Ma táncos napom lesz, máris mintha illegne-billegne a lábam, azt hiszem,
               szeretnék keringőt táncolni!</p>
            <p>Pontban fél hatkor egy trabukkó nagyságú és formájú, dundi kis fickó kíséretében
               megjelent az újonnan vasalt télikabát.</p>
            <p>Ünnepi pillanat volt ez; Flórusz egy forintot adott a kis specialitásnak, aki azt
               merőn, mintegy megkövülten nézte néhány pillanatig, majd hirtelen megfordult, és
               köszönés nélkül elrohant. Flórusz akkor felpróbálta a kabátot, általános
               toalettszemlét tartott, azután fel-alá járva elképzelte magának a mai estét, annak
               minden színét, hangját, bár jól tudta, hogy az ilyesmi csak arra jó, hogy minden
               egészen másként történjék. Hirtelen az a gondolata jött - mivel hiszen a hangulatot
               illetőleg nem lehettek kétségei -, hogy a mai gyönyörű estét felhasználja arra is,
               hogy a Nordheimerék meg a Kopeczkyek részéről élvezett vendégszeretet viszonozza. Úgy
               képzelte el, hogy majd Nordheimeréknél rendezi a vacsorát, amit vendéglőből fog
               odavitetni.</p>
            <p>Elsietett hát a virágüzletbe, csokrot készíttetett, azzal egyenesen Piroskáékhoz
               sietett.</p>
            <p>Az ajtó zárva volt, és csak a második kopogtatásra nyílt fel. Amikor végül feltárult,
               Piroska lángoló arccal, csodálkozva nézett a belépőre, és halkan azt mondta:</p>
            <p>- Mit jelent, hogy az én Flóruszom ilyen korán jön?... Csak hét órára vártalak!...
               Egyedül vagyok... papáék elmentek egyik ismerősükhöz névnapot gratulálni!... És, és
               ez a csokor!?...</p>
            <p>A fiatalember belépett, becsukta maga után az ajtót, a csokrot átadta a leánynak,
               azután átölelte őt, és a fülébe súgta:</p>
            <p>- Édes, egyetlen kis Piroskám, azt jöttem megkérdezni tőled, hogy... hogy... akarsz-e
               a feleségem lenni?... Akarsz-e a jegyesem lenni addig, amíg diplomával a kezemben
               eljöhetek érted, hogy aztán hazavigyelek magammal a birtokunkra?</p>
            <p>A leányka mozdulatlanul nézett rá pár pillanatig, majd hirtelen zokogni kezdett,
               befutott a szobába, és behúzódva a pamlag sarkába, kezeibe temette az arcát. Flórusz
               utánasietett, letérdelt előtte, csókokkal borította el a kezét, és szinte
               önkívületben suttogott neki. Elmondta, hogy most már nyíltan áll előtte az élete
               további útja, hogy teljesen szakított régi gyengeségeivel, hogy nincs már semmi, ami
               őt diadalmas útjában feltarthatná, és végül, hogy akkor tudja majd csak meg, hogy az,
               aki most a lábainál hever, és akiben ő bizonyára csak a szépségétől megszédült
               álmodozót látja, mit hagyott el érette, mit taszított el magától!... Azután
               felegyenesedett, átkarolta a lányt, csókdosta az ajkát, és szinte fuldokolva
               kérdezgette, hogy emlékszik-e még arra a mennyekből alászállott őszi éjszakára?</p>
            <p> Odakint koromsötét volt már, amikor a leány észbe kapott, és meggyújtotta a
               lámpát.</p>
            <p>Akkor a fiatalember nyugalmat erőltetett magára, elmondta ma esti tervét, és így
               fejezte be:</p>
            <p>- Ha a szüleid nem jönnek, le fogok késni mindenünnét! És jobban szerettem volna, ha
               nem találtak volna itt, veled egyedül!</p>
            <p>- Az én nevelőapámék mindent úgy akarnak, ahogy én szeretném! - mondta Piroska
               szemérmes büszkeséggel. - Menj csak a dolgodra, hívd meg a Kopeczky bácsiékat is, és
               kilenc órára legyetek itt valamennyien! Addig én is elmondok mindent a
               szüleimnek!</p>
            <p>- Vacsora után majd részletesen beszámolok neked anyám leveléről, és ugyanakkor még
               majd egyebet is meg akarok beszélni veled!... Most pedig sietek!</p>
            <p>Alighogy az utca túlsó során volt, már megpillantotta a hazatérő Nordheimeréket.
               Sietve befordult a mellékutcába, hogy észre ne vegyék, azután egy kis kanyarodóval
               átvágott a Körúton, és sietett Kopeczkyékhez.</p>
            <p>A két öreg testvér közül csak az egyik volt otthon, aki kissé erőltetett mosolygással
               fogadta a fiatalembert. Hanem ez is elég volt ahhoz, hogy Flórusz minden kétséget
               kizáróan megállapítsa, hogy a fogatlan Kopeczkyvel beszél.</p>
            <p>Megfogta a kezét, hálásan megrázta, és azt mondta:</p>
            <p>- Kedves jó bátyám uram, azért jöttem, hogy megköszönjem a tegnap esti leckét, és
               megmondjam, hogy a lecke fogott!... Ma este megkérem Piroska kezét!</p>
            <p>- Ó, kedves ifjú barátom uram, minő öröm, minő öröm! - mondta Kopeczky,
               szertartásosan átölelve az ifjút. - Megfigyeltem már, hogy ön szívesen hivatkozik úri
               mivoltára; erre eddig sem volt szükség, mától fogva meg éppen fölösleges!</p>
            <p>Flórusz aztán elmondta részletesen a mai est tervét, és azzal váltak el, hogy kilenc
               órakor ismét találkoznak. Kopeczky kikísérte vendégét egész a kapuig, ott még egyszer
               nyájasan intettek egymásnak, azzal Flórusz elsietett.</p>
            <p>Útközben figyelmesen, kedvtelve nézegette az elegáns csemegeüzletek kirakatait - a
               gourmanderie mindig gyengéje volt éppen úgy, mint a vásárlás -, hogy amire beér a
               kiszemelt belvárosi üzletbe, fejében már készen legyen a beszerzési program. Beérve
               az üzletbe azután, maga mellé vette az egyik segédet, és körútra kelt vele a pompás
               delikateszek kis birodalmában, műértő mozdulatokkal jelölve ki a paradicsomos
               pisztrángot, a kaviárt, a szendvicset, azután a különféle sajtokat - ebben
               szakértőnek tudta magát -, a trappistát, a hófehér óvárit és a gorgonzolát, végül
               pedig a hölgyek részére egy üveg vanílialikőrt, maguknak meg konyakot.</p>
            <p>Amíg a segéd a csomagot összeállította, és a számlát elkészítette, még egyszer
               gyönyörködve körüljárt, nem felejtett-e ki valami fontosat a kollekcióból. Ahogy
               fel-alá bolyongott, véletlenül egy hatalmas tükör elé jutott, és nézetgetni kezdte
               magát benne. A toalettje most kifogástalan volt, mindössze a cipőjén volt egy apró
               kis hasadás az orra felé, annál a végzetes görbületnél, ahol a kisujj kiágazik, és
               amelyet a hasonló, gonosz indulatú kis repedések úgy szeretnek. De megnyugodott: ő
               maga is, aki tudott róla, csak hosszabb vizsgálat után találta meg a lámpafényen.
               Mindazáltal elhatározta, hogy még a holnapi nap folyamán vesz egy pár lakkcipőt.
               Végül az arcát kezdte vizsgálgatni, és amikor szembenézett önmagával, hirtelen valami
               keserű, kínos józanság csapott le rá.</p>
            <p>- Ó, te címeres gazember, te máriás huncut, te! - mondta nagy meggyőződéssel
               önmagának -, mit műveltél ma ismét, te derék, kifogástalan úriember? Tudod mi az,
               hogy ezután nyitva áll előtted az életed útja? Az, hogy éjszaka a kocsmában
               összenyertél egy csomó pénzt, amiből, ahogy látom, egy hét múlva már egy krajcárod
               sem lesz! Tudod, mi az, hogy szakítottál minden régi dolgoddal? Az, hogy otthagytad
               az egyik piszok kis vackot, mert kitettek belőle, és kerestél egy másikat, olyant,
               amilyenre az alkoholtól hajszolt véred bujtogatott! És tudod, mi az, hogy te a leány
               miatt szakadtál el régi, tiszta környezetedtől!? A legaljasabb hazugság, amit valaha
               leányfülbe suttogtak a szerelem lovagjai!... Ó, édes istenem, ha tudnám, mi lesz a
               vége!... Talán fel sem keresném többé a drága leányt, hanem kimennék a ligetbe egy jó
               magas fát keresni, amelyiknek az ágán eltáncolhatnék az éjszakai szélben!... Ma úgyis
               táncos napom van, szeretnék keringőt táncolni.</p>
            <p>A segéd mosolyogva állt mellette, már másodszor jelentette, hogy a csomag kész.</p>
            <p>- Ó, oly szórakozott vagyok! - mentegetőzött a fiatalember. - Nos tehát kérem,
               szíveskedjék a csomagot a következő címre most mindjárt elküldetni!</p>
            <p>A segéd ceruzát fogott, Flórusz pedig hangosan feldiktálta a címet.</p>
            <p>És zavarában észre sem vette, hogy a mindenütt jelenlevő Ofélia, aki itt szokta
               beszerezni frugális kis vacsoráját, ott áll közvetlenül mellette, és feszülten figyel
               a címre. Becses adat volt ez a számára, mert a tanácsosnétól már tudta, milyen
               viszonyban van a család a fiatalemberrel. És nincs az a Sherlock Holmes-i zseni, aki
               holnap este pontosabb jelentést fog leadni Marinczeréknél a Nordheimer családról és
               Flórusznak velük való vonatkozásáról, mint Ofélia.</p>
            <p>Flórusz fizetett, azután ment tovább.</p>
            <p>A vacsorát illetőleg eleinte valamelyik elegáns étteremre gondolt, hogy
               Nordheimeréknél majd szerényen védekezhessen a pazar összeállítás miatt, de azután a
               hazaszállítás nehézségeire gondolva inkább a Lakatos-vendéglő mellett döntött, ahol
               bizonyos lehetett afelől, hogy kap edényt, üveget, csaposgyereket, mindent. Besietett
               tehát, és rendelt magának egy fél liter finom bort, majd magához kéretve a
               vendéglőst, együtt beszélték meg a menüt meg a bor mennyiségét és minőségét. A fiú
               nemsokára el is ment a megadott címre, ő azonban még szándékosan maradozott, valami
               ártatlan kommersz játékot játszva, pár ott levő ismerősével.</p>
            <p>Pontosan egynegyed tíz volt, amikor Nordheimerékhez belépett.</p>
            <p>Az első percek érzékenykedései rendkívül kínosak voltak ránézve, de aztán úgy
               segített magán, hogy felnyitotta a konyakos üveget - akkor már ott volt minden -, és
               sorra töltött az öregeknek, úgy téve, mintha nem hallaná az öregasszony zsörtölődését
               a sok drága holmi miatt.</p>
            <p>A vacsora tíz órakor kezdődött, némi huzavona után, mert Nordheirmerné mindenáron a
               konyhában akart vacsorázni, Flórusz pedig ebbe semmiképpen sem akart beleegyezni.
               Tudta, hogy miről van szó, mégsem engedett. Amikor azután a szerencsétlen anyósjelölt
               kezdte a pisztrángot szétmarcangolni, a fiatalember fontos diskurzusba kezdett
               Piroskával, hogy ne kelljen észrevennie a massacre-ot. Mindig az volt az elve, hogy
               adott esetekben nagyobb tapintatlanság a jó ízlés ellen való hibát észrevenni, mint
               azt elkövetni.</p>
            <p>Vacsora után az öregek kártyázni kezdtek, a két fiatal pedig a pamlagra ült, hogy
               tovább szövögethesse rózsapiros terveit.</p>
            <p>- Most pedig mondd el nekem részletesen mindazt, amit az este említettél! - mondta a
               leány, megfogva és magához vonva a fiatalember kezét.</p>
            <p>- Igen, most megtartom beszámolómat! - felelte Flórusz tréfásan, rágyújtva kialudt
               cigarettájára. Hosszan nézte a kanyargó, rőtbarna füstöt, és mialatt úgy látszott,
               mintha teljesen átadná magát a boldogságának, arra gondolt, hogy milyen édes lenne
               most ott, a leány közvetlen közelében meghalni és megszabadulni a rettentő
               kényszertől, hogy a boldog, tiszta kis hajlékot beszennyezze hazugságával.</p>
            <p>Igen, itt most aljas hazugságoknak látszó dolgok következnek, de azért ne forduljatok
               el megvetéssel ronggyá tépett lelkű hősömtől, akiről minden gyengesége ellenére most
               is azt hiszem, hogy nem hazudott, csak továbbálmodta hazug álmait.</p>
            <p>- Nos, igen - mondta végre -, tehát mindenekelőtt az édesanyám levele... De hiszen
               talán itt is van!... Nem, nem, bent felejtettem a másik ruhámban!... Tehát azt írja,
               bár ebben a levelében még nem részletezi, csak ígéri, hogy legközelebbi levelében
               bővebben is foglalkozik majd a dologgal, hogy bizonyos kitűnő gazdasági spekuláció
               olyan változásokat eredményezett a birtok kezelésében, hogy ahhoz már öregnek és
               fáradtnak érezvén magukat, azt kívánják, hogy a tavasszal vagy a nyáron, amint nekem
               éppen tetszik, menjek haza, maradjak otthon végleg, és vegyem át a vezetést... Nos,
               eljön velem az én kis őrangyalom parasztmenyecskének?... A jogot ott is folytathatom,
               sőt szándékom is folytatni... És nézd csak, most kigondoltam valamit!... Majd ha az
               öregek abbahagyták a játékot, írunk együtt egy levelet a mamának!... Te is
               aláírod!... Megteszed?... A második újdonság, hogy elsejére felmondtam a szobámat!
               Utálom azt az öreg német asszonyt! Egyre a legostobább kérdésekkel zaklat, és most
               már az unokaöccsét is rám szabadította, most már az is éntőlem akarja megtudni, hogy
               milyen fán terem a krumpli!... Már vettem is ki helyette egy másik, igen csinos,
               külön bejáratú szobát, és kikötöttem, hogy ott azt fogadok, akit akarok!</p>
            <p>A leány arca lángba borult, hirtelen elengedte a fiatalember kezét.</p>
            <p>- Nem... nem, édesem! - rebegte Flórusz. - Mást mondok neked, csak figyelj, csak nézz
               rám ibolyakék szemeddel!... Nézd csak, édes gyöngyvirágom, azt nem is mondtam neked,
               hogy az édesanyám a levéllel együtt nagyobb összeg pénzt is küldött, hogy fordítsam
               arra, amire akarom. És most, el ne feledd, hogy ha formailag nem is, de tényleg már a
               menyasszonyom vagy, tehát engedelmességgel tartozol nekem, és most nyomban
               megbeszéljük az időpontot is, amelyben eljössz velem valamelyik elegáns belvárosi
               üzletbe, és aztán együtt megvesszük a kelmét a te téli toalettedhez! Én már
               kigondoltam magamban, minőnek kell lenni a ruhának, szükséged lesz rá, mert még a tél
               folyamán meg akarok jelenni veletek pár nyilvános helyen!... Nem... nem... ne is tégy
               semmiféle ellenvetést, úgyis hasztalan minden!... A papát elvisszük magunkkal, ő ért
               a szövetekhez. Nagyon szeretném a dolgot minél előbb elintézni. Ráértek holnap
               délután?... Igen?... Nos, annál jobb! Te tehát még a délelőtt folyamán beszéld meg a
               dolgot az öreggel, én aztán este fél hatra eljövök értetek!... És most az én édes kis
               angyalom mesélje el, hogy mit csináltatok, mit beszéltetek addig, amíg én
               odavoltam?</p>
            <p>Amikor végül az asztal szabad lett, megírta a levelet, pár semmitmondó sort,
               édesanyjához, aláíratta a leánnyal is, és aztán otthagyta nála, hogy majd ő adja fel.
               Azt mondta, hogy a levél akkor tündérszárnyakon fog odaröppenni, pedig az egész csak
               arra való volt, hogy a leány nyugodt lehessen a levél sorsa felől.</p>
            <p>Azután pedig - ma ő volt a vicegazda - feloszlatta a társaságot azzal az
               indokolással, hogy reggel korán még sürgős elintéznivalói vannak. Hirtelenében nem
               tudta volna ugyan megmondani, hogy mik azok az elintéznivalók, de most már mint
               vőlegénynek, határozottan jól állt a dolog.</p>
            <p>Éjfél után két órakor már otthon volt.</p>
            <p>Nyomban lefeküdt, de sokáig nem volt képes elaludni, nyugtalanul forgolódott az
               ágyában. Amikor már ránehezedtek volna a különös, ezerfelé ágazó gondolatok, amikor
               már látta volna a csodálatos emberkéket, az álom szállásmestereit, mindig felbukkant
               előtte a kegyetlen kérdés, hogy mit művelt ismét és ismét csak azért, hogy pár óráig
               lovagi nagyszerűségben tündökölhessen. Maga előtt látta a lányka ártatlan, kék
               szemét, és az a víziója volt, mintha megfogná a remegő kezecskét, és levezetné a
               lányt a pokol tornácába. Felült az ágyában, és sóhajtozva simogatta verejtékes
               homlokát. Akkor azonban hirtelen valami csodálatos nyugalom szállt a szívére: arra
               gondolt, vajon mi is lenne, ha mindazt, amit eddig Nordheimerékkel tett, komolyan
               gondolná? Mert akkor, abban a gyötrelmes percében jött csak rá, hogy mindeddig
               egyetlen pillanatig sem gondolt rá, hogy a leányt valóban a feleségévé tegye, akkor
               jött csak rá, hogy mind a mai napig csak valami beretválatlan vidéki ripacsnál is
               komiszabbul színészkedett, és hogy az utolsó jelenetet is önmagáért rendezte, mert
               nem bírta elviselni a lelkén azt a tanítást, amit az öreg szabómestertől kapott... Mi
               lenne?... mi lenne?... - Nos, az lesz, mondta szinte hangosan, boldogan mosolyogva és
               nem is tudva róla, hogy már ismét újabb mesén töri a fejét - az lesz, hogy... - Az
               édesanyám leveléből nyilvánvaló, akármire gondolt is szegény öreg - hogy legalább
               addig, amíg a jogot elvégzem, odalent náluk mindig otthonra találok. Tehát elvégzem a
               jogot otthon, csak a szigorlatokra jövök fel, aminek meglesz az az előnye is, hogy
               addig nem hozom hírbe a leánykát, amit eddig már bizonyára úgyis megtettem, amikor
               aztán kezemben lesz a diploma, állást vállalok, ami a nővérem révén nem lesz nehéz,
               hiszen akkor már majd Marinczer is másként gondolkozik felőlem, és elveszem Piroskát.
               Akármint vannak is otthon a dolgok, valamicske csak jut mégis nekem is, a lánykának
               is van, tudom, némi megtakarított pénze, majd csak nekiindulunk valahogy az életnek!
               Úgy teszünk, mint más, aki szegénynek született!... Boldogan hajtotta vissza fejét a
               párnájára, és elaludt. Hanem hajnalban azt álmodta, hogy tikkasztó nyári napnak
               délutánján otthon aludt a hűvös teraszon, de egyszer jött az édesanyja, hogy keljen
               fel nyomban, már elmúlt a hőség, ott vannak a vendégek, és várják őt. Ő aztán lement
               a kertbe, ahol régi kedves urak és pompás asszonyok-leányok sétáltak fel-alá, és
               amikor őt meglátták, zajongva köszöntötték, és köréje sereglettek. Az asszonyok
               között ott volt Malvin is meg a selyemkabátos lányka is, akit a propelleren látott,
               de hiába kérdezgette őket, nem mondták meg, hogyan kerültek oda, csak kedvesen,
               szerelmesen mosolyogtak rá. Később teniszezni kezdtek, és egyszer a labda oly magasra
               szökkent, hogy elérte az ősrégi diófa legmagasabb lombját, és azon valami csodálatos
               módon fennakadt. Ezen csodálkoztak valamennyien, amikor az udvar felől különös
               csoport közeledett. Elöl jött a két Kopeczky, és bár még messze voltak, tisztán
               lehetett látni, hogy fényesre kopott szalonkabátjuk gallérján kihullott, hófehér
               hajszálak kunkorodnak, és egy darab bőrből szabott cipőjük oly fényesre van mázolva,
               hogy szinte bántja az ember szemét. Utánuk Nordheimer jött, egyik kezében óriási
               szabóollóval, a másikkal pedig a feleségét vezetve, aki egy paradicsomos pisztrángot
               szopogatott, levét a ruhájára csöpögtetve. Leghátul jött Piroska, úriasan lépkedve,
               és hangosan azt mondta egyre, amint szokta: no, de ilyent, no, de ilyent! És az egész
               csoport, ahogy kibukkant az udvar pompás bokrai közül, oly szánalmas és sajnálatosan
               nevetséges volt, hogy ő mindenkinek, aki mosolyogva, kérdőn feléje fordult, azt
               mondta: nem engem keresnek, nem engem keresnek! De Piroska odalépett hozzá, és
               hangosan azt mondta: no, de ilyent, no, de ilyent, kedves Flóruszom! - és akkor
               meglátszott rajta, és kihangzott a hangjából, hogy a régi, kedves mondással vissza
               akarja hódítani a jegyesét a vidáman kacagó asszonyoktól, a pajkos leányoktól, de
               ott, a pompás csoport közepette oly keserűen, oly könnyfacsaróan együgyű volt mindez,
               hogy ő lehajtotta a fejét, és halkan azt mondta az édesanyjának: bizonyára valaki
               mást keres, nem engemet!</p>
            <p>Verejtékezve ébredt; az álombeli árulás könnyeket csalt a szemébe. A függöny résén át
               most is beragyogtak a csillagok, és ő megszólította őket:</p>
            <p>- Édes jó mennyei barátaim, ti legyetek a tanúim, hogy nem vagyok bűnös!... És
               tiközétek fogok menekülni innen a földről, ha meg kell tudnom, hogy már nem szeretem
               a leányt!</p>
            <p>Újra elaludt, most már nyugalmasan, mélyen.</p>
            <p> Másnap este pontban fél hatkor ott volt Piroskáéknál.</p>
            <p>Nordheimer és lánya már készen várták; az öreg szabómester erre az alkalomra felvette
               az ünneplőjét, föléje a magyar zsinóros télikabátot, és fejére feltette a régi,
               szinte egyenes peremű cilindert. Flórusz aggódva nézegette leendő apósát, de sajnálta
               volna az örömét elrontani, hát nem szólt, csak sóvárogva gondolt arra a percre,
               amelyben otthon lesznek ismét. Piroska már az udvaron belekarolt a fiatalemberbe, és
               önhitt nyájassággal integetett vissza az ismerős udvari lakóknak, akik kíváncsian
               néztek az ünnepi kis csoport után.</p>
            <p>- Papával úgy beszéltük meg - mondta Piroska már odakint az utcán -, hogy
               Battolinihoz megyünk!... Igaz, hogy a céget meg kell fizetni, de olyan árut, mint
               őnála, nem kapunk egész Budapesten!... Beleegyezel, kedves?</p>
            <p>- Teljesen rátok bízom a dolgot! - monda a fiatalember, nevetést erőltetve az arcára.
               - Én az ilyesmihez annyit értek, mint... mint... nem is tudom, hogy mit mondjak! A
               harangöntő hajdú már kissé unalmas, egyéb meg most hirtelenében nem jut az
               eszembe!... Egyszóval egyáltalán nem értek a dologhoz!... Hol van az a Battolini...
               ugye, így mondtad?</p>
            <p>- A Váci utcában!</p>
            <p>- Gyerünk tehát a Váci utcába! - mondta Flórusz tréfásan, nagy elhatározással, közben
               idegesen kapkodva a szemeit jobbra-balra. Arra gondolt, hogy mily kínos lenne most
               Burkoviccsal találkoznia, aki pedig ott lakik ezen a vidéken. Halkan, szórakozottan
               dudorászott, egy-egy mesterségesen érdeklődő szócskával kísérve Nordheimer becses
               információit, amelyeket az ismerős cégekről adott, pontosan tájékoztatva a
               fiatalembert, hogy melyik áruházban kapható a legjobb gyapjúkelme, viszont melyikben
               a legfinomabb batiszt, crèpe de Chine.</p>
            <p>Végre megérkeztek.</p>
            <p>Az elegáns áruházban vagy húsz vásárló álldogált, hölgyek és urak vegyesen; itt a
               fiatalember kissé elszakadt a kísérőitől, teljesen rájuk bízva az ügyet. Fel-alá
               sétálgatott, nézve a pompás kelméket, a vásárlókat, és az volt a terve, hogy majd
               csak a fizetésnél csatlakozik ismét Nordheimerékhez. Kínosan, restelkedve gondolt
               vissza hajnali álmára, de nem tehetett róla: az egyenes peremű cilindert nem bírta
               elviselni.</p>
            <p>Egyszer azután az üzlet másik részében, a vásárlók között megpillantotta a nővérét és
               Irént. Vizsgálódva nézte, vajon Marinczer nincsen-e velük, és amikor meggyőződött
               róla, hogy egyedül vannak, odasietett Piroskához, és halkan azt mondta neki:</p>
            <p>- Kedves Piroskám, a nővéremet látom itt az üzletben!... Odamegyek hozzá, és
               összeismertetlek benneteket!... Jó lesz, ugye?</p>
            <p>A leányka lángvörös lett, halkan mondott néhány zavart szót, Nordheimer pedig ismét
               felerőszakolta kezére a már levetett fehér kesztyűt.</p>
            <p>Flórusz elsietett.</p>
            <p>Már útközben megbánta kissé a tervét, de már későn volt. Nem bírt ellenállni az
               ünnepélyes pillanat varázsának, annak a diadalmas hatásnak, amit a két par excellence
               elegáns hölgy fog tenni a kis szívkirálynőre és a különös kis öregre.</p>
            <p>Akkor már odaért, gyengéden megérintette a nővére vállát, és halkan azt mondta:</p>
            <p>- Kérlek, Berta!</p>
            <p>Marinczerné idegesen fordult hátra, hanem amikor Flóruszt meglátta, az arcán öröm
               villant fel. Csodálkozva kérdezte:</p>
            <p>- Hát te hogy kerülsz ide?... Csak nem vásárolsz női szöveteket?</p>
            <p>- Pedig bizony körülbelül így van a dolog!... Hanem először beszéljünk rólatok!</p>
            <p>- Irénnek vásárolunk kelméket, nézd csak, Irén, ki van itt!, és Ribiczey főhadnagy -
               itt a távolabb álló és egy ismerősével beszélgető katonatisztre mutatott -, csupa
               barátságból elkísért bennünket.</p>
            <p>- Kedvesem - mondta Flórusz talleyrand-i mosollyal, meg nem állhatva, hogy felvillant
               ötletén túl ne adjon -, szép asszonynak semmi köze sincs ehhez a szóhoz, hogy
               barátság. Őneki a férfiak között csak hódolói, a nők között csak irigyei vannak!</p>
            <p>- Bolond vagy, a régi bolond vagy most is! - mondta Marinczerné, lornyettjével ráütve
               Flórusz kezére. - Még a nővérednek is udvarolsz!... Hanem tudod, édes barátom, amiket
               te művelsz, az már mégis hallatlan!... A férjem elmesélte, hogyan fogadtad!</p>
            <p>- De arról nem szólt, ugye, hogy ő hogyan jött be!?</p>
            <p>- Nem, arról valóban nem szólt. Hanem amennyire őt ismerem, könnyen el tudom
               képzelni!... Egyébként hagyjuk az egészet!... Azt hiszem, mindenki maga tudja
               legjobban, hogy mit csinál!... Azt mondd meg inkább, mikor kaptál levelet a mamától?
               Megírta már, ami történt?</p>
            <p>- Csak említést tett a dologról, de sejtelmem sincsen róla, mi lehet az!... Éppen
               tegnap kaptam meg a levelét!... Hanem nézd csak, kedves Berta, itt most rövid az idő,
               egyébről is szeretnék veled beszélni, légy szíves, mindjárt reggel írd meg nekem a
               dolgot kimerítően!... Megteszed?</p>
            <p>- Természetesen!... Nos, és most mondd el...</p>
            <p>- Kérlek szépen, hogy ne sokat csűrjem-csavarjam a dolgot, én a... én a
               menyasszonyommal vagyok itt!... Nagyon kedves lenne tőletek, ha megismerkednétek
               velük! Itt van az édesapja is!</p>
            <p>- A menyasszonyoddal!? - kérdezte Marinczerné különös, nyugodt hanghordozással. -
               Igen, hallottam róla!... A baronesse... Nos, hol van?</p>
            <p>- Ott állnak a túlsó soron! - mondta Flórusz, szemével Nordheimerék felé intve.</p>
            <p>Marinczerné szemére illesztette a lornyettjét, és azzal a gyűlöletesen gonosz
               mosollyal mérte végig a leányt, amellyel csak egyik asszony tudja nézni a másikat.
               Flórusz is odanézett, és látta, hogy Piroska is éppen abban a pillanatban kapja le
               róluk a szemét.</p>
            <p>- Kedves barátom - mondta Marinczerné végül, összecsukva újra az elefántcsontból
               készült optikai csodát -, ha te őrültséget csinálsz, ahhoz nekem semmi közöm sincsen,
               de ne kívánd, hogy az ilyesmibe én is belekeveredjem!... Ha komoly kéréssel fordulsz
               hozzám, mindig a helyemen találsz, de ilyesmiből nem kérek részt magamnak!... Aki <hi>tehozzád</hi> hajlandó feleségül menni...</p>
            <p>A fiatalember halálsápadt lett, merőn, fátyolos szemmel nézett a nővérére.</p>
            <p>- Ne folytasd! - mondta remegő ajakakkal. - Nem vagyok kíváncsi többé a véleményedre,
               sajnálom, hogy...</p>
            <p>E pillanatban Ribiczey lépett hozzájuk. Látta az előtte ismeretlen fiatalember arcán
               a felindulást, és valami inzultustól félt.</p>
            <p>- Itt vagyok, nagyságos asszonyom! - mondta sietve - parancsolja talán...</p>
            <p>Flórusz ránézett, és ingerülten mondta:</p>
            <p>- Nincsen szükségünk senkire!... Marinczerné és én testvérek vagyunk!</p>
            <p>A katonatiszt hátralépett, és kérdőleg nézett a tanácsosnéra.</p>
            <p>- Maradjon, Ribiczey! - mondta Berta remegő hangon. - Már végeztünk!</p>
            <p>- Isten veled! - mondta Flórusz még mindig holthalványan. - Nem kívánlak ismerni
               többé sem téged, sem a kedves férjedet!</p>
            <p>Visszasietett Nordheimerékhez.</p>
            <p>- Végeztek? - kérdezte remegő hangon a kis szabómestertől, és amikor az átadta neki a
               számolócédulát, odasietett a kasszához, elintézte a dolgot, azután a két szomorú
               emberkét maga előtt terelgetve, kilépett az utcára.</p>
            <p>Nordheimerék hallgatagon előrementek, ő néhány lépéssel utánuk. Gyűlölködve nézte az
               öreg, lapos peremű cilindert, és erős vágy szállta meg, hogy belevágja azt leendő
               apósának fejébe, egészen annak átlátszó, papírszerű füléig. Meg volt győződve róla,
               hogy az idétlen jószág hozta rá a sötét perceket.</p>
            <p>Amikor végül érezte, hogy a lelkülete kezd megcsillapodni, utánuk sietett, és
               belekarolt a leányba.</p>
            <p>- Nem... nem jöhettek... majd máskor... az a katonatiszt ismerősük... no, mindegy! -
               mondta halkan, izgatottan. - A sógorom, az én drága sógorom... no, mindegy, fel se
               vedd az egészet!... Egyébként majd otthon bővebben is elmondom a dolgot!... No,
               mindegy!... Hát tetszik a kelme?</p>
            <p>Piroska nem felelt, csak a fejével bólintott, hogy: igen!</p>
            <p>Flórusz érezte, hogy a szíve ismét hevesebben kezd dobogni. Felingerelte a leány
               hallgatása, holott ha az akkor barátságosan néz rá, és néhány nyájas szót mond neki,
               nyomban túltette volna magát a nővére illetlenségén, és annál erősebben ragaszkodott
               volna hozzájuk. A kívülről jövő megbántás csak közelebb hozza egymáshoz a szerető
               lelkeket. De megfeledkezett róla, hogy nővel beszél.</p>
            <p>- Ó, csak ennyi!? - mondta epésen. - Ez is elég!... Úgy látszik, a mai napon...</p>
            <p>Elhallgatott.</p>
            <p>Érezte, hogy minden tulajdon szavával csak beljebb fúródik, a keserű méregbe, pedig
               féltette a hangulatát, és remélte, hogy talán rendbe jön minden. Sokáig mentek
               szótlanul, és amikor végre a Ferenciek terére értek, leküzdötte az indulatát, és
               rámutatva a templomra, azt mondta:</p>
            <p>- Nem tudom, megfigyelted-e már ezt a különös valamit!?... Látod, egész Budapesten,
               sőt talán egész Magyarországon ez az egyetlen templom, amelyiknek hátul van tornya!
               Úgy mondják, hogy ez még a török hódoltság idejéből való épület, és úgy látszik,
               akkor a rendház még másként feküdt!...</p>
            <p>Piroska nem felelt, fel sem nézett.</p>
            <p>Flórusz megállt egy pillanatra, mert érezte, hogy a házak szürke gomolyaggá futnak
               össze a szeme előtt. Nordheimer is megállta mozdulatlanul, mint a cövek, de azért a
               fiatalember úgy látta, mintha a fején levő szerencsétlen kis építmény jobbra-balra
               ingadozna, azután kiválna önmagából, és hármas egységben meredne az ég felé.
               Odalépett a kis szabómesterhez, és lefojtott hangon azt mondta neki:</p>
            <p>- Kedves Nordheimer bácsi, legyen szíves és vezesse haza Piroskát! Nekem semmi kedvem
               sincsen megőrülni! Egyébként is dolgom van!... Isten velük!...</p>
            <p>Elsietett.</p>
            <p>Piroska otthon levetette magát a pamlagra, és keservesen sírt.</p>
            <p>Nevelőanyja hozzásietett, megsimogatta a haját, és kérlelte, hogy mondja el, mi
               történt. De a leány akkor sem felelt, Nordheimer mondott el helyette mindent,
               nyugodtan, tárgyilagosan. A bölcs öregember átértette az egész helyzetet, és ha tudta
               méltányolni a szerencsétlen leányka megaláztatását, annál inkább bele tudta magát
               képzelni az amúgy is ingerlékeny fiatalember rettentő lelkiállapotába.</p>
            <p>De Flórusz mindezekről akkor már nem tudott semmit. Lesétált a Duna-partra - oda, a
               csendesen ringó, apró hullámok vidékére ment mindig, ha valami megtépte a lelkét -,
               és hosszan elnézte a sötét testű remorkőrt, amint a Boráros tér felől lihegve
               vonszolta maga után a hatalmas uszályokat. Amint a sötét tömegek elhúzódtak előtte a
               vízen, a folyam közepéről megindultak a hullámok, és feccsenve csapódtak a parthoz. A
               személyhajók már nem jártak, de pontonjaik még nem voltak leszerelve; a nehéz
               deszka-alkotmányok nyögve himbálóztak fel-alá, szomorú, sötét, elhagyott élők
               módjára, mintegy integetve: igen, igen, a víz nagy úr, legyen úgy, ahogy ő akarja!...
               Flórusz mozdulatlanul nézte a kísérteties játékot, azután a víznek ezer darabra
               törött, villogó tükrére esett a tekintete, és minden kis tükörcserépből az ő régi
               barátai, a csillagok nevettek feléje.</p>
            <p>- Jó itt, jöjj te is, ringatózzál velünk!</p>
            <p>A fiatalember testén borzongás futott keresztül. Azt hitte, fázik, felgyűrte a
               kabátja gallérját, és sietve befordult azoknak a szűk, sötét kis belvárosi utcáknak
               egyikébe, amelyek a Dunába torkollanak. Hirtelen erős, szinte szilaj étvágy lepte
               meg.</p>
            <p>- Emberek közé!... Vidám emberek közé akarok menni, ha ezerszer megaláz is a
               gyűlöletes ananké, amit a születésemkor ajándékba kaptam!... Fiatal vagyok, élni
               akarok!</p>
            <p>Sietve ment, és gyönyörködött a szája előtt táncoló párafelhőcskékben, de aztán
               egészen behúzódott a gallérjába, mert apró, szúrós cseppekben esni kezdett a hideg,
               ősz végi eső. Besietett a kis belvárosi vendéglőbe, ahol a múltkor kártyázott,
               bevette magát a jobb oldali kis szobába, az öregurak szobájába, és ott
               megvacsorázott. Nem szerette, ha valaki kibicelt neki az evésnél, odakint a
               nagyteremben pedig bizonyára akadt volna ilyen bőven. Csak amikor már végzett,
               kérdezte meg a pincértől halkan, fejével a belső szoba felé bólintva:</p>
            <p>- Történik ott bent valami?</p>
            <p>A pincér mosolygott, és két tenyerének fürge kinyitásával és becsukásával, végül
               pedig bütykös hüvelykujjának felmeresztésével szimbolizálta a szende öreg
               huszonegyest.</p>
            <p>A fiatalember kiitta a borát, és bement.</p>
            <p>El volt készülve rá, hogy a reváns reményében diadalkiáltással fogadják, de úgy
               látszik, ma minden másként történt, mint ahogy ő elképzelte.</p>
            <p>A játék álmosan, egykedvűen folyt, az asztalon kis pénzek forogtak.</p>
            <p>- Áh, igaz, hiszen már harmincadika van!... Erre nem is gondoltam!... Nos, legalább
               nem mondhatják, hogy a nyereség óta nem mutatkozom!</p>
            <p>Fizetett és elment.</p>
            <p>Az eső már elállt, az égen tisztán ragyogott a hold.</p>
            <p>Az volt a terve, hogy Lakatoshoz megy, kikerült tehát a Kálvin térre és onnan a
               Múzeum körútra.</p>
            <p>A kert előtt megállt, és a vasrácson keresztül benézett.</p>
            <p>Oly különös volt a pompás épület, ott, a puszta fák között! Ablakai ragyogtak a
               mennyei fényességben, mintha fenséges propyleonja és néma kapui mögött a száműzött
               görög istenek ülnének szünpóziont a nagy Ramszesz fáraó múmiája körül. Odakint a
               kertben csak az éjszakai szellő járt a tarlott bokrok között, az esőcseppek az
               Arany-szobor Piroskát ábrázoló érc nőalakjának arcán úgy csillogtak a holdfényben,
               mintha alágördülő könnycseppek lettek volna.</p>
            <p>- Piroska sír! - mondta Flórusz, és megfogva a vasrácsot, fejét a kezére
               hajtotta.</p>
            <p>De lelkében nem csendült visszhang a panaszos szókra.</p>
            <p>Feltekintett, hogy újra lássa a könnyeket, de a hold elé felhőrongyok siklottak, és a
               látomásnak vége volt.</p>
            <p>A Sándor utcán ment felfelé, és a régi házak láttára arra gondolt, hogy mi lenne, ha
               ennek a különös, regékkel telt utcának minden elhervadt szerelme feléledne az
               éjszakában, és luperkáliai menetté tömörülve jönne utána!?... Mily csodás felvonulás
               lenne az.</p>
            <p>Még csak az <hi>Adria-hajóhoz</hi> címzett ódon kis vendéglő előtt
               tartott, amelynek címtábláján merev, apró kis matrózok hengergetik a chiantival telt
               hordókat a fedélzeten, amikor már fülébe csapódott a zongoraverkli kínosan szabályos
               muzsikája.</p>
            <p>Ugyancsak vígan vannak! - gondolta. - De hiszen éppen ez kell nekem! Minél duhajabb a
               cécó, annál jobb!</p>
            <p>Mielőtt bement volna, a függönyön keresztül bekandikált. Látta, hogy odabent a
               nagyteremben díszbe öltözött asszonyságok és pompás leánykák táncolnak
               ferencjózsef-kabátos, ünnepi mosolyú ifjakkal, és hogy a táncosok között ott vannak
               az őslakók is.</p>
            <p>Rendben van! - gondolta. - Aki egy félóra múlva bekandikált, úgy, mint én most, az
               már engemet is ott fog látni közöttük.</p>
            <p>Belépett.</p>
            <p>A vendéglős, aki maga is akkor vezette vissza helyére a táncosnőjét, meglátta, és
               eléje sietett.</p>
            <p>- A műesztergályosok és hangszerkészítők dalárdája tartja ünnepi estéjét! Jöjjön,
               kedves doktor úr, tartson velünk! Majd én bemutatom!</p>
            <p>- A legnagyobb készséggel! - mondta Flórusz a kabátját levetve. - Hanem előbb talán
               néhány kedvderítő cseppecskét...</p>
            <p>- Ó, van az ott bent annyi, mint a Duna vize!... Csak gyerünk, mert minden táncos
               aranyat ér!... Doktor úr pedig, amint hallom, elsőrangúan kezeli... hopp, mint
               mondok: kezeli!?... szóval elsőrangú táncos!</p>
            <p>- Nono! - szerénykedett Flórusz, karját a vendéglősébe öltve. - Hát gyerünk, kedves
               Auerbach mester, de kérem, csak szép és fiatal legyen!...</p>
            <p>A zongoraverkli csárdást játszott; Flórusz egy alacsony, molett, pompás, szőke hajú
               lánykával vonult fel a kolonba. Magához szorította, és a lassú csárdás kényelmes
               tempója mellett megkezdte azokat az ötletes csacsiságokat, amelyek annyira tetszenek
               a mulató lánykáknak. A kis blondin hangosan, szívből kacagott, és figyelmesen,
               kíváncsian nézett a fiatalember arcába. Flórusz ezt már kezdetben is észrevette, és
               most már nem állhatta meg, hogy meg ne kérdezze:</p>
            <p>- Ugyan mondja, bájos, szőke kis driád, mit tud nézni ezen a csúf, fonnyadt arcon?...
               Lássa, ha én nézem a magácskáét, az egészen más...</p>
            <p>A leányka elpirult, de nem felelt.</p>
            <p>Akkor a muzsika egy merev futammal lezárult, és Flórusz helyére vezette a
               táncosnőjét.</p>
            <p>A fiatalember, a vendéglős és néhány őslakó összebeszélt, felmentek a kis karzatra,
               amelyet az emeleti szobába vezető falépcső pihenője alkotott, felhozattak maguknak
               egy kis kerek asztalt, és onnan nézték a tarka, nyüzsgő sokaságot. A pincér nyomban
               három liter bort tett az asztalra; mindent a rendezőség látott el és fizetett ki
               előre a táncosok részére.</p>
            <p>Flórusz lelkét kellemes bódulat töltötte el; a bizarr helyzet, az új, heterogén
               környezet mámoros izgalommal töltötte el.</p>
            <p>A lelkek kinyíltak, a táncoló asszonyok ruhájából parfümillat szállt fel, elvegyülve
               a hőségben hervadozó virágok nehéz szagával és a csengő asszonyi nevetések
               hangjaival. Itt nem volt senkinek ellensége, itt senki sem kért számon a másiktól
               semmit.</p>
            <p>Ez volt az az éjszaka, amely az őslakók között még sokáig azután is az új genezis
               éjszakájának neveztetett, mert ezen az éjszakán az őslakók, a száműzöttek
               újjászülettek, és ha ennek az emlékéhez menekültek, elfeledték, hogy voltak valaha
               királyok Beóciában.</p>
            <p>Egyszer az, aki a mulatság főrendezőjének látszott, kiállt a terem közepére, és
               kiáltva mondta:</p>
            <p>- Uraim és hölgyeim, háromnegyed egy! Következik az utolsó csárdás.</p>
            <p>A zene felzendült, Flórusz és társai lesiettek a karzatról.</p>
            <p>Flórusz a kis szőkéhez lépett, és felkérte.</p>
            <p>A lelke akkor már telve volt mámorral; gyönyörködve nézte a leány aranyhaját és
               hófehér nyakát.</p>
            <p>- Kérem, ígérje meg, hogy a búcsúzásnál nekem adja azt a piros rózsát, amelyik a
               keblére van tűzve! - mondta halkan.</p>
            <p>A leányka megint fürkészve nézett rá, és mosolygott.</p>
            <p>- Magának adnám - mondta -, de... de... nem adom!... Ugyan mit szólna...</p>
            <p>Elhallgatott.</p>
            <p>A fiatalember érezte a leányka hajából felszálló illatot, és ez elvette az eszét.
               Feltekintett, és amikor látta, hogy senki sem figyel rájuk, megcsókolta a lágy,
               selymes hullámokat.</p>
            <p>- Az istenért, mit csinál!? - suttogta a leányka halkan, és gyengéden ki akarta
               fejteni magát a fiatalember karjai közül. De az még szorosabban magához ölelte, és
               ismét megcsókolta a szőke hajkoronát.</p>
            <p>- Istenem, szegény Piroska, ha látná!... - suttogta a leány lángoló arccal.</p>
            <p>Flórusz lángoló lelkén hirtelen jeges szél suhant keresztül.</p>
            <p>- Piroska!?... - kérdezte zavartan. - Kire gondol?</p>
            <p>A leány elmosolyodott.</p>
            <p>- Ne ijedjen meg - mondta formátlan kis kacérsággal, belenézve táncosának szemébe -,
               most az egyszer nem árulom el!... Vagy mit is mondok: most az egyszer?! Hiszen talán
               soha az életben sem találkozunk többé!... Hanem kérem, a jövőben legyen hűségesebb a
               kis Piroskához, hiszen ő ezerszer szebb, mint én vagyok! És ne tettesse magát
               előttem, mintha nem is tudná, hogy kiről van szó, mert én vagyok a Nordheimer Piroska
               legjobb barátnője! Kérdezze csak meg tőle, hogy ismeri-e a Brammer Blankát?</p>
            <p>- Ó, tehát Blanka! - monda Flórusz idegesen. - Tehát kedves Blanka, nagyon szépen
               kérem, hogy valóban ne szóljon Piroskának! Mire való lenne rossz érzést szerezni a
               számára, amikor csak ártatlan tréfa volt az egész!? Másodszor pedig nagyon szépen
               köszönöm a leckét, majd máskor ahhoz tartom magamat!... Végül pedig,... igen...
               ugyebár, ezért nem akarta nekem adni a rózsát?... Nos hát, kedves Blanka, nagyon
               kérem, igen nagyon kérem, adja nekem!... Az érzéseimmel majd számot vetek én
               magam!</p>
            <p>A zene elhallgatott, a táncoscsoport kezdett feloszlani. Blanka levette kebléről a
               rózsát, és odanyújtotta Flórusznak. Hiszen ő maga mondta, hogy ő a legjobb barátnője
               Piroskának.</p>
            <p>- Isten vele, és legyen jó! - mondta halkan, és egy affektált szökkenéssel eltűnt.
               Flórusz epésen nevetve nézett utána, aztán széttépte a rózsát, és ledobta a
               földre.</p>
            <p>Rendkívül bántotta, hogy a hangulatát az utolsó pillanatban elrontották, és kissé
               bosszantóan nevetségesnek találta, hogy íme, már bárkinek is megvan a jogcíme, hogy
               útját állja az ő szabadságának. A vendégsereg már kifelé tódult, a nagy zűrzavarban
               idegesen keresgélte kabátját. De akkor a vendéglős odalépett hozzá, és halkan azt
               mondta neki:</p>
            <p>- Kérem, doktor úr, surranjon be a konyhába!... Majd lehúzzuk a rolókat, és aztán mi
               öten még itt maradunk!... Itt van a Csömöllék a kontrásával. Ők majd elmuzsikálgatnak
               szép halkan!</p>
            <p>- Ismét csak azt mondom önnek, kedves Auerbach, hogy kész örömmel! - mondta Flórusz,
               eltűnve a konyhaajtó mögött.</p>
            <p> Hajnal volt, szürke, jeges téli hajnal, amikor Flórusz hazakerült.</p>
            <p>A szoba jó melegre be volt fűtve - a háziasszony talán békejavaslaton dolgozott, nem
               tudva, hogy a fiatalembernek már van új szobája -, Flórusz leült az asztal mellé,
               kezére hajtotta az arcát, és ernyedt, vágyó akaratlansággal átadta magát a mámoros
               szomorúságnak, amely a szőlő gerezdjében raboskodik valamely fekete átok nyomán,
               várja megszabadítóját, hogy hálából prométheuszi tűztől izzó könnyeket csaljon a
               szemébe. Zaklatott lelkében újra felcsendült a hegedűk halk sírása, az elfátyolozott
               klarinét dacos zokogása. Fülében ott élt, jajgatott, vergődött még a rezgőnyárfa
               levelének szívet tépő híradása: isten hozzád, édes, isten hozzád, kedves!...</p>
            <p>Bár jönne valami nyájas istenség - gondolta, amikor érezte, hogy a kezén könnycseppek
               futnak alá -, aki megmondaná nekem, hogy kit siratok?... Úgy rémlik: valami soha nem
               élt csodaasszonyt siratok én, akinek a szőke haja hullámai oly lágyan omlanak, mint a
               kis patakéi, amely ott folydogált a kertünk alatt; akinek az arca olyan, mint
               Malviné, de a szeme oly bágyadtan lobog, mint legelső karácsonyfám sudarán a
               gyertyácska; akinek a keble oly fehér, mint régi mezőink hóleple, de fehér keblében a
               szíve oly lázasan ver, mint az illatos, pompás szüzeké, akiket a ragyogó bálteremben
               magamhoz szorítottam; akinek léptei hangtalanok, mint gyermekkorom mesét hordó, néma,
               téli éjszakái, és aki hosszú selyemuszályán mint ragyogó kis tündéreket maga után
               vonja az én testet öltött régi, diadalmas álmaimat!... És ó, jaj, akinek a hangja
               olyan, mint a Piroskáé!... És ha lehunyom a szememet, hogy világtalan és nemtudó
               legyek, mint a vak, akkor nem kell más, csak a hangja, az édes hangja, és ha
               feltekintek ismét, elfelejtem a hangját, akkor csak őt vágyom vissza, csak ő kell
               bágyadt szemével, hófehér keblével!</p>
            <p>Odakint a hideg égre felvonult a hajnal, és szürke kezével befogta a csillagok
               ragyogó szemecskéit.</p>
            <p>A fiatalember egyedül volt, egyedül teljesen.</p>
            <p>- Ó, tudom már, miért vagyok szomorú, miért könnyezem!? Mert hiszen nem történt velem
               semmi, hiszen nem bántott senki!... Hogy eljátszottam egy szép asszony szerelmét?
               Hiszen a szép asszony vadon terem, mint a mezők virága!... Hogy eltaszítottam
               magamtól a régi, ragyogóan tiszta világot?!... Magam akartam, és ha lehajtott fejjel
               keresem, megtalálom újra!... Hogy magam után csaltam a fertőbe egy tiszta
               leánykát?!... Nos, most kiemelem őt onnét újra, és a templom szenteltvizével lemosom
               róla a csatakot!... Hiszen ha el tudnám hinni a gyönyörű gyermekmesét, hogy odaát a
               túlsó világon az emberek megbékélnek egymással, mert belelátnak egymás lelkébe, és
               megtudnak mindent, vágyódva várnám a halált, hogy meglássa mindenki: a lelkem oly
               tiszta, oly fehér, mint a szűz lány menyasszonyi fátyola!... Nem bánatomban sírok én,
               hiszen ezek a könnyek nem égetnek, csak melengetnek, mint az anyám karjai, hiszen nem
               keserűek, hanem édesek, mint a cseppentett méz!... Repeső gyönyörűségemben sírok én,
               amiért az akaratom, ez az unalmas zsarnok elhagyott örökre, és nincsen már, aki
               utamat állja, ha követni akarom a szeszélyes Ananké táncos lépéseit!... Ah, nem
               tegnap: ma volt a táncok napja! Úgy járom a keringőt a vezetőm nyomában, mint a
               vidatánc őrültjei, és érzem, hogy nincs megállás többé, hogy bele fogok táncolni a
               sírgödörbe!...</p>
            <p>Hirtelen valami jutott az eszébe.</p>
            <p>Felkelt, előkereste az ócska, piros nyakkendőt, azután eloltotta a lámpást, és a
               hajnal derengésénél hosszan, mozdulatlanul nézte. Homlokán mély barázdákat szántottak
               a gondolatai, de azután hirtelen elnevette magát.</p>
            <p>- Nos, kedvesem, a kis névrokonod most alszik, és a szíve bizonyára tele van
               haraggal. Ővele nem táncolhatok, pedig én táncolni szeretnék, nekem táncolnom kell,
               mert tizenhárom pokolbeli ördög csiklandozza a szívemet!... Nem volna kedved velem
               táncolni a keringőt?...</p>
            <p>Összegyűrte a nyakkendőt, és beletette a belső zsebébe.</p>
            <p> Miért is tette?... Miért is tette!?</p>
            <p>Ha tudta volna, hogy a két Piroska szövetségre lépett egymással!?...</p>
            <p> Másnap délben Rechnitzer, az öreg hordár, a tavalyi körverseny győztese állított be
               hozzá, kezében vaskos levéllel.</p>
            <p>Megnézte a címzést, és megismerte a nővére írását.</p>
            <p>- Jól van, öreg matador, itt van egy korona, elmehet! - mondta, azzal a levelet az
               éjjeliszekrényre dobva befordult, és tovább aludt. Csak délután négy órakor kelt fel,
               akkor megberetválkozott, és elment a Centrálba uzsonnázni.</p>
            <p>Kávé után rágyújtott egy szivarra, átfutotta a lapokat, aztán félredobva őket,
               felbontotta a levelet.</p>
            <p>A borítékból lila szalaggal átkötött bankjegycsomó és egy finom női levélke bukkant
               elő.</p>
            <p>- “Kedves öcsém - írta Marinczerné -, bár tegnapi magatartásod után nem szívesen
               keresem az alkalmat a veled való bárminő érintkezésre, mégis megtartom ígéretemet, és
               megírom neked a dolgok mibenlétét, elvárva tőled, hogy a dolgot mindnyájunk, tehát a
               magad érdekében is titokban tartsd.</p>
            <p>Még tavaly, az év elején történt, hogy egy pénzcsoport felkereste a sógorodat, hogy
               pusztán csak <hi>erkölcsi támogatásával</hi> vegyen részt tervüknek, a
               Sió-völgyi vicinálisnak megalapításában. Amint bizonnyal tudod, ez az <hi>erkölcsi támogatás</hi> a koncesszió megszerzésére vonatkozik, amire
               a sógorod a kilátásba helyezett igazgatósági tagság ellenében vállalkozott is. Amikor
               aztán a dologgal behatóbban foglalkozott, rájött, hogy a vasútvonal éppen úgy
               átmehetne apa birtokán, ahogy az eredeti terv szerint, attól pár száz méternyire.
               Amikor ezt az igazgatótanácsnál sikerült keresztülvinnie, átadott apának annyi pénzt,
               amivel ő a kijelölt birtokrészt tehermentesíthette. Amikor aztán a kisajátítás ma egy
               hónapja megtörtént, úgy egyezett meg apával, hogy a kisajátítási összeg ugyan teljes
               egészében a szüleinké marad - pedig tudod, hogy az ilyesmi mindig kitűnő üzlet -,
               ezzel szemben azonban szüleink halála után a megmaradt birtoknak a mi köteles
               részünkön felül eső többlete, ami addig is sem el nem idegeníthető, sem meg nem
               terhelhető, csonkítatlanul az övé lesz. Ilyenformán szegény apa sorsán óriásit
               lendített, anélkül, hogy ő maga károsodnék, mert körülbelül bizonyosra veszi, hogy a
               birtokrész hozadéka az ő kezelése alatt - mert ha nyugdíjba megy, földbirtokos akar
               lenni -, a mai kezeléshez képest - hiszen tudod, hogy szegény apát ott lopják és
               csalják meg, ahol akarják -, legalább is megháromszorozódik, eltekintve attól, hogy a
               pompás birtoktag nem darabolódik fel.</p>
            <p>Mármost a dolog úgy áll, hogy te, ha összeszeded a jobbik eszedet, hazamehetnél a
               gazdagságot pénzügyileg kissé rendbe szedni - most már van mivel -, gazdasági
               kérdésekben az öreg Boros, a kasznár, mindig a legnagyobb jóakarattal és
               szakértelemmel a kezedre járna. Egyébként is, amint a férjemtől tudom, a birtokunk
               ügyei nem állanak olyan rosszul, mint képzeltük, és apát csupán a folytonos
               forgópénzhiány - ami most már megszűnt - kényszerítette a kapkodásra, a
               kényszereladásokra. Talán legokosabb lenne, ha már most karácsonykor hazamennél,
               hiszen a jogot otthon is folytathatod, és addig is, míg tájékozódást szereznél
               magadnak, otthon maradnál. Úgy tudom, mama ugyanebben az értelemben fog írni neked. -
               A mellékelt pénzt papáék küldték neked örömükben - nekem is ugyanennyit küldtek -,
               éspedig azért ide hozzánk, miután tudva, hogy a férjem meg fog téged látogatni,
               bíztak abban, hogy már újra itt lakol nálunk. Miután azonban tegnap kijelentetted,
               hogy nem kívánsz bennünket ismerni, a pénzt elküldöm. Üdvözöl stb.”</p>
            <p>Flórusz szinte szédülő fejjel olvasta a sorokat; úgy képzelte, hogy feltárulni látja
               újra a hatalmas érckapukat, amelyek lassan, zajtalanul bezárultak mögötte.</p>
            <p>Levélpapírt kért, és nyomban válaszolt a nővérének.</p>
            <p>- “Kedves Berta, fogadd legőszintébb köszönetemet úgy a szíves értesítésért, mint
               küldeményedért. Légy szíves és kedves férjednek is tolmácsold szívből jövő hálámat a
               mentőakcióért! Karácsonyra okvetlenül hazamegyek, és majd hazulról pontosan
               értesítlek benneteket a dolgok állásáról... Hogy tegnapelőtt melyikünk és mennyiben
               volt hibás?... Ezt most ne kutassuk. Én a magam részéről sajnálom a dolgot; nagyon
               kedves lenne, ha ugyanazt te is tudtomra adnád valahogyan. Felmennék hozzátok, de a
               sógorommal történtek után kissé furcsán venné ki magát a dolog, azért arra kérlek,
               adjál nekem a közeli napokra valahol találkát, és arra hozd el magaddal Irént is. Új
               címem stb.”</p>
            <p>Azután megolvasta a pénzt: olyan összeg volt, amely minden bajából egyszerre
               kiránthatta.</p>
            <p>Felujjongott, mintha bilincset vett volna le a karjairól; legelső gondolata az volt,
               hogy adósságait kifizeti. Odaintette a pincért, és megkérdezte:</p>
            <p>- Mondja csak, szokott még idejárni esténkint Burkovics úr?</p>
            <p>- Nem - mondta a pincér -, már vagy két hét óta nem jár ide! Azt mondta, kénytelen
               lesz olyan kávéházat keresni, ahol nem találnak rá!... Bizonyára valaki mindig
               pumpolta!... A Burkovics doktor úr, bocsánat a kifejezésért, már csak afféle
               született balek!</p>
            <p>Flórusz összeharapta az ajkát, mert érzete, hogy az arca lángvörös lesz.</p>
            <p>- Az mindenesetre a Burkovics doktor úr dolga, és nem másé! - mondta a pincérnek.</p>
            <p>Azután fizetett, és elsietett a legelegánsabb belvárosi ruhásboltba. Már régi, kedves
               álma volt, hogy a gardróbját gyökeresen restaurálja.</p>
            
         </div>
         <div type="chapter">
            <head>7. A mennyegző</head>
            <p>- Itt vagyok, itt vagyok, hogy jó reggelt kívánjak a kedves doktor úrnak! - mondta
               Kopeczky nyájas mosollyal, rendkívül illedelmesen, halkan betéve maga mögött az
               ajtót. - Itt a posztijon damér!... Ugyebár, így mondják, kéremássan?</p>
            <p>- Hozta isten, kedves Kopeczky bácsi!... Igen, valahogy így mondják, de hiszen az
               tökéletesen mindegy!... A fő az, hogy a posztijon, az én kedves, öreg barátom uram
               itt van!</p>
            <p>Flórusz felült az ágyában, és kedvtelve nézegette öreg barátját. Pompás éjszakája
               volt, telve ragyogó álmokkal, boldog várásokkal; úgy ébredt, mint a kisdiák Ádám-Éva
               reggelén. Nyomban átértette a helyzetet és azt is, hogy mily kínos lehet a nyájas
               öregre nézve ez a küldetés.</p>
            <p>- Tessék helyet foglalni! - mondta vendégszeretőn intve a pamlag felé -, és hogy
               semmi félreértés ne legyen közöttünk, engedje meg nekem a kérdést: fogas?...
               fogatlan?...</p>
            <p>- Fogas kérdés, ugye, kedves doktor úr!? - mondta a szabómester, öregesen, döcögőn
               nevetve a maga kis ötletén. - Én a fogas, vagy mondjuk így: a tréfás Kopeczky
               vagyok!... Hajh! Legénykoromban sokat nevettek nekem a kollégáim meg a szép
               kisleánykák, akik azóta már ráncos nagymamák, hehe!... De persze, a masina
               elkopik!... A fogatlan Kopeczky azóta még csonkább lett, mert most meg ott
               lábatlankodik a piacon, ő akar beszerezni mindent maga, azt mondja, hogy jobban ért
               hozzá, mint öt vénasszony!... Hehe!</p>
            <p>- Valóban, nagyon tréfás ember a kedves Kopeczky bácsi!... Tehát minek köszönhetem a
               szerencsét?... Azaz, talán hagyjuk ezt, hiszen, gondolom, tisztában vagyunk a
               dolgokkal!... Tehát?...</p>
            <p>- Igenis, igenis - felelte a küldött, boldogan dörzsölgetve a kezét, hogy a kemény
               dió ily könnyen feltörött, bár némileg sajnálta a szívhez szóló, humortól csillogó
               dikciót, amit útközben kieszelt. - Tehát az én kedves Nordheimer barátom és vele
               együtt a családja is kéretik a doktor urat, hogy holnap őket ebédre megtisztelni
               szíveskedjék!... Az ebéd pontban fél kettőkor leszen!</p>
            <p>- Ott leszek!... Kérném Nordheimeréknek tiszteletemet átadni, Kopeczky bácsi pedig a
               híradásért fogadja őszinte köszönetemet.</p>
            <p>- Fogadom! - mondta a szabómester ünnepélyesen, ezúttal nem tréfából. - És ezek után,
               nehogy a doktor urat öltözködése közben zavarjam, ajánlom magamat! Ajánlanék finomabb
               portékát is, de mit tegyek, ha nincs?!... Hehehe!</p>
            <p>Meghajtotta magát, és bütyköslábával etikettszerűt csosszantva, kilebbent a
               szobából.</p>
            <p> Ez a nap a boldog izgalmak napja volt; azok közül a napok közül való, amelyeken az
               ember önmagát is megcsalva sóhajtozik, hogy még ide és amoda is el kell mennie, még
               ezt és amazt is be kell szereznie, pedig minden darabot már régen maga előtt lát
               boldog tervezgetéseiben, örül a lelke, ha az egyiket vagy a másikat átveheti, és
               leolvashatja érte a pénzt, sőt maga a beszerzési program, talán még az útvonal is
               pontosabban ki van dolgozva már régen, mint valami mestersakkjátszma végjátéka.</p>
            <p>Esti fél hét lehetett, amikor Flórusz csomagokkal megrakottan hazatért - a többit már
               tegnap hazaszállította -, akkor bezárkózott, és csak nyolc órakor nyitotta ki ismét
               az ajtót, amikor már ismét régi fényében pompázva nézegette magát a tükörben. Az
               utolsó, aprólékos simításokat végezte a toalettjén, amikor a háziasszonya bejött,
               hogy utánanézzen a tűznek. Amikor végzett, megállt, vizsgálódva nézegette a
               fiatalembert, és nyájasan mosolyogva azt mondta:</p>
            <p>- Milyen elegáns ember a doktor úr!... Mindig így kellene lenni!</p>
            <p>- Nagyon köszönöm - mondta Flórusz fanyarul -, azt hittem, hogy eddig még mindig úri
               formám volt!... Kérem, háziasszony, éppen jó, hogy bejött... azt akarom mondani, hogy
               bár ma már elseje van, lehetetlen volt kihurcolkodnom, hiszen látta, hogy egész
               mostanáig futkostam!... Csak holnap délután költözöm, hanem mindenesetre tessék
               kiszámítani a két napra eső bért, és én természetesen...</p>
            <p>- Ó, kérem - mondta a háziasszony a csodálkozást mímelve -, hiszen én csak
               tréfáltam!... Hiszen tetszett látni, hogy ki sem írtam a szobát!</p>
            <p>- No, azt ugyan rosszul tette, szívem, mert nekem már van új szobám!... Ami pedig a
               kiírást illeti, nekem igazán van okosabb tennivalóm is, mint a kapukban
               szaglászni!</p>
            <p>A háziasszony összecsapta a kezét.</p>
            <p>- Te jó isten, most itt maradok lakó nélkül!</p>
            <p>- Hja, lelkem, aki ilyen tréfákat enged meg magának, az lássa is, hogyan lesz
               tovább!... Egyébként tudja, mit!? - folytatta egy ötlettől megkapva -, hát nem bánom,
               itt maradok!... Azt a másik szobát majd átadom egy ismerősömnek!</p>
            <p>Elfordult, mert érezte, hogy a vér az arcába szökik. A szekrényében kezdett babrálni,
               úgy folytatta.</p>
            <p>- És ha már így vagyunk, meg fogom kérni valamire a háziasszonyt!</p>
            <p>- Tessék csak parancsolni! - mondta az megszelídülve.</p>
            <p>- Miután karácsonyra hazamegyek, szeretném két vagy három barátomat egy kis
               búcsúlakomára meghívni! Ez azonban csak úgy lehetséges, ha kegyed beleegyezik, mert
               bizony akkor hajnal előtt aligha lesz vége a dolognak, sőt, ha szíves lenne arra
               vállalkozni, hogy nekünk a vacsorát megfőzi! Mindent a tetszése szerint szerezne be,
               mindent úgy csinálna, amint akarja, ami megmarad, kivéve az italneműt, de hiszen az
               úgysem marad, a kegyedé lenne!... Beleegyezik?</p>
            <p>- Ó, hogyne, készséggel!... Mikor tetszenék?...</p>
            <p>- Azt most még nem tudom, de holnap már, azt hiszem, megmondhatom.</p>
            <p>Ez a terv már felmerült a fiatalember lelkében, most úgy számított, hogy holnap
               okvetlenül felkeresi Burkovicsot, akinek szintén a meghívottak között kell lennie, és
               akkor már tudni fogja, mikor lesz a legalkalmasabb.</p>
            <p>A háziasszony kiment, Flórusz pedig elsietett vacsorázni. Útközben azonban úgy
               gondolta, hogy végigsétál a Kossuth Lajos utcán. Ma nem bánta volna, ha régi
               ismerőseivel találkozik.</p>
            <p>De már későn volt; a korzó ilyenkor már feloszlott.</p>
            <p>Éppen be akart fordulni a ferenciek templománál, amikor valaki hátulról vidáman,
               tréfásan rákiáltott:</p>
            <p>- Flórusz!... Hopp!... Flórikám!</p>
            <p>Megfordult, és a vidám, kedves Merinszkyt látta maga előtt, azt a jómódú kollégáját,
               akitől első ízben kért kölcsön. Végtelen zavarba jött, mert bár szívből szerette ezt
               a könnyelmű, jószívű kis krakélert, teljesen és tökéletesen megfeledkezett róla.</p>
            <p>- Merinszky... kedves Merinszky! - mondta most örvendezve, átölelve a barátját. -
               Minő szerencse, hogy veled találkozom!... Most feltétlenül velem kell jönnöd
               vacsorázni!</p>
            <p>- Rendben van - mondta a jó barát, karonfogva Flóruszt -, hanem mindenekelőtt
               beszéljünk rólad! Amint hallom: szerelem... eljegyzés...</p>
            <p>- Kitől tudod? - kérdezte Flórusz megdöbbenve.</p>
            <p>- Kiktől, barátocskám, kiktől!... Többektől!... Vagy azt hiszed, hogy itt, ennek a
               világvárosnak nevezett falunak a közepén valaki csak úgy titokban építhet magának egy
               külön kis paradicsomkertet!?... A legutolsó értesülésem egyébként a suszterom
               leányától, bizonyos Brammer Blankától, egy igen helyes kis szőke fruskától való!...
               Megcsíptem az állát, és miután így összeismerkedtünk, elújságolta nekem a dolgot!
               Hogy azt, hogy mi kollégák vagyunk, honnét tudja, arról sejtelmem sincsen!... Ő pedig
               csak tudja a dolgot, mert amint mondta, ő a menyasszonyod legjobb barátnője! - tette
               hozzá nem minden malícia nélkül.</p>
            <p>Flórusz észrevette a dolgot, és inkább szomorúan, mint sértődötten azt mondta:</p>
            <p>- Ugyan, ne bánts engemet, hiszen hidd el, úgyis a végletekig fel van zaklatva a
               lelkem!... Különben is majd megbeszéljük a dolgot azután.</p>
            <p>A Bristol étteremben vacsoráztak.</p>
            <p>Amint a második termen végigmentek, az egyik asztalnál a milliomos Könczöl építész
               társaságát pillantották meg. Ott volt a vén sas két gyönyörű unokája, a két Samarjay
               leány is. Flórusz meghajtotta magát, amire a Mela, a fekete szemű kis boszorkány
               mosolyra villantotta hófehér fogát, és göndör fejével nyájasan bólintott.</p>
            <p>- Ismered őket? - kérdezte Merinszky, amikor már leültek. - Én ebben a szezonban
               szeretnék bemutatkozni nekik! Az a kis fekete, aki neked bólintott, így ismeretlenül
               is elcsavarta már a fejemet!... Sokszor látom őket esténkint vagy itt, vagy a
               Gerbeaud-nál!</p>
            <p>- Tavaly sokat táncoltattam őket! - mondta Flórusz elgondolkozva. - Legutóbb
               tavasszal, a Margitszigeten találkoztam velük!... Akarod talán, hogy átmenjünk
               hozzájuk, és bemutassalak?... Azt hiszem, a társaságból mindenkit ismerek!... Vagy...
               vagy talán mégse!... Szeretném, ha ezt az estét egészen nekem szentelnéd!...</p>
            <p>Vacsora után lementek a kávéházba, és beülve az egyik sarokba, egy üveg magyarádit
               rendeltek.</p>
            <p>- Kedves Merinszky - mondta akkor Flórusz - most, hogy egyedül vagyunk, mindenekelőtt
               a legnagyobb köszönettel visszaadom a pénzedet!</p>
            <p>Elővette a tárcáját, és gyönyörködve turkált a bankók között.</p>
            <p>- Megadtam volna már réges-régen - folytatta, amint ezt száz adós közül
               kilencvenkilenc megteszi, könnyű lélekkel vágva bele bármely kifogásba most már, hogy
               a pénzt visszaadta, ha még nem is tudja, mit fog mondani tovább -, de... de...</p>
            <p>- De nem volt miből! - vágott közbe Merinszky jólelkű nevetéssel, a kezével
               könnyelműen legyintve. - Ugyan, hagyd el!... Tudom én, hogyan megy az, ha egy ilyen
               ábrándos, félbolond úrigyerek valami zagyva, kusza szerelmet szed a szívére, és aztán
               annak a súlya alatt elkezd szép lassan alácsúszni!... Sohase harapdáld az ajkadat,
               kedvesem, <hi>én</hi> vagyok a te igazi barátod, <hi>én</hi>, nem pedig a Szütymögi, meg a Prücsök, meg a... a Csiszlik nevű
               szabólegény, aki doktor úrnak szólít, és diszkréten félrefordul, ha a doktor úrnak
               eszébe jut a sáros cipőjét beletörülni másnak a tiszta ruhájába!</p>
            <p>- Kedvesem - mondta Flórusz idegesen -, én rendkívül nagyra tartom a te barátságodat,
               de az efféle hangnem...</p>
            <p>Merinszky legyintett.</p>
            <p>- Nekem ugyan beszélhetsz!... Régen készülök én már erre a kis professzióra, és
               címeres gazembernek tartanám magamat, ha most, amikor itt van a reá való alkalom,
               elmulasztanám azt!... Tudom én nagyon jól, mondom, mert az én szegény testvérbátyám
               éppen így volt!... Még talán szerencséje, hogy a szkiffverseny alkalmával belefulladt
               a Dunába, különben bizonyára maga az élet fojtotta volna meg, amit a maga számára
               keresett!... Egyébként jó, nem bánom, hagyjuk ezt a hangot! Tudom, hogy ti,
               ábrándosak, egyszersmind túl érzékenyek is vagytok, hiszen ez a kettő együtt jár!
               Megbántani pedig nem akarlak!... Hanem megengeded, hogy néhány baráti kérdést
               intézzek hozzád?... Nos, mondd: szerelmes vagy a menyasszonyodba, ennek a szónak
               nemcsak férfias, hanem egyben etikai értelemben is?</p>
            <p>- Igen!... Természetesen! - mondta Flórusz nyomban. Érezte, hogy a távol levő
               leánykát még az árnyék ellen is meg kell védenie.</p>
            <p>Merinszky mosolygott.</p>
            <p>- Dzsentlmen vagy, azt mindenki tudja, de lásd, én minden látszólagos hányavetiségem,
               léhaságom és nemtörődömségem mellett is éles megfigyelő vagyok: az ilyesmit nem ezzel
               a mohó sietséggel, és nem ezen a hivatalos hangon szokás mondani!... De mindegy!...
               És mondd csak, kérlek, van a szerelmetek történetében olyasvalami, amiről azt szokták
               mondani, hogy: ezek után egy dzsentlmen...</p>
            <p>- Kérlek, Merinszky - mondta Flórusz kissé sápadtan -, én tudom, hogy te valóban a
               legjobb barátaim egyike vagy, és azt is érzem, hogy ezt a kérdést rendeznem kell,
               mert érzem, hogy az élet énfelém is, ahogy említetted, néha mintha kitárt marokkal
               közeledne, hogy a torkomat átszorítsa!... Nos, tehát... van!</p>
            <p>- Ez más, ez egészen más! - mondta Merinszky a fejét lehajtva és szórakozottan
               babrálva a cigarettájával. - Vagy különben - mondta hirtelen élénken -, nem más! Sőt
               én ezt már előre a bűnödül tudtam be, te is őszinte voltál velem szemben, én is az
               leszek, és ezen az alapon állva töprengtem a dolgaid felett!... Mert én sokat
               gondolkodtam a te dolgaidon!... Lásd, én az ilyen eseteket illetőleg kétágú
               filozófiát állítottam fel, sőt azt is mondhatnám, hogy az én filozófiám egy kinyitott
               harapófogóhoz hasonlít!... Az egyik ág a felé a régi bölcsesség felé mutat, amelyet
               már említettem, hogy: ilyenkor a dzsentlmen... stb. Szóval, ennek a tanulsága az,
               hogy elveszed a leányt, és punktum. És a másik?... Nos, én... Vagy nehogy a legkisebb
               állásfoglalással is gyanúsíthass, teljesen kikapcsolom magamat, és így mondom:
               vannak, akik ma már nem hisznek a Csipkerózsika gyönyörű meséjének, akit a farkas
               becsalt a barlangjába, azt mondják, hogy a Rózsika alighanem önként ment be oda, és
               egyike ezeknek a szkeptikusoknak azzal támasztotta meg előttem a kételyeit, hogy a
               tapasztalás szerint sokkal több masamódériával foglalkozó Csipkerózsika megy be a jól
               szituált, jó nevű farkasok barlangjába, mint ahogy milliomos kisasszony például a
               díjnoksággal foglalkozó farkasokéba. Ő mondta, nem én, őreá haragudj, ha a parabolát
               kissé szögletesnek találod... A mai Rózsikák hangosan követelik a férfiakéhoz hasonló
               elhatározási szabadságot; nem volna helyénvaló, ha ennek a szabadságnak a
               konzekvenciáit is viselnék?... Hanem csodálatos körforgás ez! <hi>B</hi> észreveszi, hogy barátját, <hi>A</hi>-t, aki pompás fiú, a
               Rózsikák egyike a legnaivabb, a legegyszerűbb eljárással elkezdi gyúrni, formálni,
               amíg olyan kicsiny lesz, mint egy krajcáros bugyli, akkor aztán szépen összecsukja,
               és beleteszi a retiküljébe. <hi>B</hi> tépi a haját, tördeli a kezét,
               hogy ez érthetetlen őrület, de két hónap múlva ő maga is átalakul bugylivá, és amikor
                  <hi>C</hi> számon kéri tőle a dolgot, diadalmas mosollyal azt
               mondja: hja, barátom, csakhogy az én esetem egészen más!... Őutána <hi>C</hi> következik, és amikor az ábécé a végére ért, kezdődik megint elülről!...
               Nos, kedves Flóruszom, az én filozófiám másik ága ezeknek a bölcsességeknek a
               konzekvenciái felé mutat!... Mármost, kérlek, csak választani kell! De választani -
                  <hi>kell!</hi> Okvetlenül kell!... És megalkuvás nincs!... Ha a fogó
               két ágát párhuzamba akarod hozni, a harapója összecsukódik, és elharapja a
               torkodat!</p>
            <p>Elhallgatott, töprengve nézte a szivarja füstjét, és csak hosszú hallgatás után
               kérdezte ismét gonoszkodó mosolygással:</p>
            <p>- Mondd csak, te Flórusz, nem vett erőt rajtad valami különös érzés, amikor ma este a
               kis Melanie rád mosolygott?</p>
            <p>Flórusz hátradűlt a székében, és valami hideg, nyugodt elhatározással azt mondta:</p>
            <p>- Sőt, azóta is egyre itt zsong a fülemben az a kedves kis ária a Gésákból,
               amelyiknek az ütemeire a fekete szemű kis boszorkával bosztonoztam!... És látod,
               ahogy ebben a kérdésben eléd jövök a fehér zászlóval, úgy a többire nézve is már
               eleve kijelentem, hogy igazad van, vagy hogy tovább menjek: mindazt, amit te tudsz,
               én is tudom. Sőt, én valamivel alighanem többet is tudok. Tudom, hogy az az <hi>A</hi> meg a <hi>B</hi> bugyliszerű metamorfózisa
               közben nem okvetlenül megy keresztül a szamári fázison is, nem oly bosszantóan, sőt
               gyűlöletesen buta, mint aminőnek látszik. A látszat - hogy egy meglepően új igazságot
               mondjak neked - igen gyakran csal. Elhiheted nekem, hogy a poéta, aki megénekli,
               egészen másként látja a virágot, mint a botanikus, aki nagyítóval vizsgálja, ez ismét
               másként, mint a kertész, aki felnevelte, végül a kertész megint egészen másként, mint
               az ökör, aki megeszi! És mivel ez nem parabola, hanem való igazság, semmi okod
               sincsen, hogy akár énrám, akár másra haragudjál, ha szögletesnek találtad!... Hátha
               az az <hi>A</hi> vagy a <hi>B</hi> olyan, mint az
               ópiumszívó, aki nagyon jól tudja, hogy mi felé közeledik, és azért mégis naponta
               kiszippantja apró kis pipáját!?... Ami pedig a filozófiád harapófogó alakú
               szimbólumát illeti, te csak három esetet említettél: elindulok az egyik szára
               irányában, elindulok a másik szára irányában, végül ravaszul párhuzamossá akarom
               alkudni magammal a kettőt, amikor is a fogó összecsapódik, és átszorítja a
               torkomat!... De hátha valaki gyűlöletesnek látszó tehetetlenséggel, vérforraló
               akarattalansággal odaáll pontosan a fogó két éle közé, és aztán ahelyett, hogy ezt
               vagy amazt tenné, lehunyja a szemét, és várja, hogy a fogó önmagától
               összecsapódjon?... Mert <hi>én</hi> mondom neked, hogy az a fogó
               összecsapódik önmagától is!... Ismered az akarattalanság gyönyörűségeit?!... Ismered
               azokat, akik félnek az éles, a hideg bizonyosságoktól, a szögletes
               határozottságoktól!?... Nézd csak, Merinszky, ha gyönyörű álmodból felriadsz, mire
               riadttál fel? A való élet valamely durva bizonyosságára: valaki kiáltott, valami
               lezuhant, éhes vagy, az ébresztőóra bután furfangos kis masinálja belezörgött a
               füledbe, sőt elég, ha csak némán mutatta is a hét órát, már ez a némaság is durva
               bizonyosság, annyira az, hogy még hegye is van, amivel belefúródik az agyvelődbe, és
               tudtodra adja, hogy fel kell ébredned, mert itt vagy amott várnak rád!... Az álomban
               nincsen így; az álomban semmi sem bizonyos!... Ott, ha zenét hallasz, hallod is, meg
               nem is, ott, ha valakit megszólítasz, az nyomban átalakul valaki mássá, és végül ott,
               ha zuhanni kezdesz a szikla ormáról lefelé, sohasem érsz le a mélységbe, sohasem
               zúzod össze magadat!... Hátha valaki jobban szeret álmodni, mint ébren lenni?...</p>
            <p>Merinszky tűnődve nézett a barátjára, és halkan azt mondta:</p>
            <p>- Te többet tudsz, mint én, leköszönök preceptori méltóságomról!</p>
            <p>- És most, kedves Merinszky - mondta Flórusz könnyedén, szinte vidáman, hogy így
               tisztába jött önmagával, mert hiszen amit mondott, azt nem Merinszkynek mondta, hanem
               önmagának -, és most még szeretnék tőled valamit kérdezni! - Nem tudod pontosan
               Burkovics lakásának a címét? Őneki is tartozom, és...</p>
            <p>- Különös valami - nevetett Merinszky, akinek minden jómódja mellett is valóban
               voltak ilyen tapasztalatai -, ha az ember valakitől kölcsön akar kérni, tűvé kell
               érte tenni az egész várost, de ha az adósságát meg akarja adni, hipp-hopp, ott van az
               illető! Engem nem is kerestél, mégis rám találtál, Burkovicsot pedig holnap nálam
               fogod megtalálni! Holnap nagy uzsonna lesz nálunk, jöjj el te is! Okvetlenül várlak!
               Lesz ott néhány szép asszony is, köztük az unokanővérem, Koltayné is! Rendkívül
               csinos asszony, kár, hogy nemsokára özvegy lesz!</p>
            <p>Flórusz érezte, hogy a szíve hevesebb dobogásba kezd.</p>
            <p>- Az unokanővéred? - kérdezte elhalkuló hangon.</p>
            <p>- Természetesen - nevetett Merinszky -, mi van ezen csodálkoznivaló!?... Bizonyosan
               szerelmes voltál bele, azért kérdezősködöl felőle olyan meghatottan! Nem is csodálom,
               nyugodt lehetsz, hogy nem voltál egyedül!... Honnét ismeritek egymást?</p>
            <p>- Bizony, nem tudnám pontosan megmondani...</p>
            <p>- No, mindegy!... Hát holnap majd találkozhatsz vele!</p>
            <p>- És miért mondod, hogy özvegy lesz?... A férje nagybeteg?</p>
            <p>- Tudja isten!... Valami különösebb baja nincs, fenn jár, de egyre gyengébb lesz! Már
               azelőtt is olyan húzódozó, rejtőző emberke volt, de most, a tavasz óta meg éppen
               egyre romlik, fogy! Olyan már szegényke, mint hat krajcár ára aszalt szilva!... Nos,
               eljössz?</p>
            <p>- Feltétlenül!</p>
            <p>- És most azt ajánlanám neked, hogy sétáljunk át az Aranykéz utcába! Ismerek ott egy
               mikroszkópi kicsinységű vendéglőt, mi egymás között röviden csak kis undoknak
               nevezzük, akkora az egész, mint egy női kalapskatulya, hanem olyan bort nem mérnek
               egész Budapesten!... Ez a lötty nem ér semmit!...</p>
            <p> Pontban fél kettő volt, amikor Flórusz másnap benyitott Nordheimerékhez.</p>
            <p>A kis szabómester eléje sietett, meghajtotta magát, és ünnepélyesen azt mondta:</p>
            <p>- Hozta isten a doktor urat szerény hajlékunkban!</p>
            <p>- Kedves Nordheimer bácsi - mondta Flórusz könnyedén, fölényesen nevetve és ügyelve
               rá, hogy Piroska is meghallgassa, amit mond -, legyünk csak úgy, mint azelőtt, hiszen
               nem történt semmi! Az, hogy a nővérem mit gondol, mit nem, igazán nem fontos,
               aminthogy nem fontos az sem, ha egy kis fruska feldugja az orrát, maga sem tudva,
               miért?... Majd rendbe jön minden magától!</p>
            <p>- Bajosan! - súgta oda Nordheimer, tenyerét fontosan a szája elé tartva. - Újabb
               bonyodalmak is történtek!</p>
            <p>- Állok elibük! - mondta Flórusz hetykén, hangosan, és bement a szobába.</p>
            <p>Piroska az ablaknál ült, és varrt.</p>
            <p>- Csókolom kezét, nos megbékült már a kis rebellis!?</p>
            <p>Piroska hallgatott, csak a vállát vonogatta.</p>
            <p>De ugyan miért is bosszantanálak fel téged is, magadat is azzal, ami ott bent, a
               kedves kis szobában lefolyt?</p>
            <p>A fiatalember beszélt, eleinte fennen, fölényesen, utóbb kapacitálóan, majd kérőn,
               később rimánkodva, a leány meg hallgatott, és az ajkát biggyesztette. Minden jóravaló
               pszichiáter megesküdnék rá, hogy a leány akkor komplikált, bonyolult gondolatokat
               szövegelt magában, de én bizonyosan tudom, hogy nem gondolt abszolúte semmire, csak
               várt. Várta, amíg a fiatalember addig beszél, addig fűzi egyik gondolatát a másikhoz,
               amíg ez a lánc feltétlenül elvezet valami megoldáshoz. A kitűnő lélekbúvárok, főként
               a bourget-i magaslaton álló asszonyismerők ezt a rendkívül egyszerű eljárást nevezik
               női kiismerhetetlenségnek, asszonyi rejtelmességnek.</p>
            <p>Az ebéd kínos csendben folyt le, mert a fiatalember hiába mondott bármi vidámat, az
               öregek nem mertek felderülni és ezzel az ügyet mintegy magukra nézve is
               jelentéktelennek bélyegezni. Nyomban az ebéd után ki is osontak a konyhába ismét.</p>
            <p>A fiatalember leült a kerevetre, és az újságot kezdte olvasni. A kis szobában sokáig
               csend volt, végül a leány minden bevezetés nélkül azt kérdezte:</p>
            <p>- A rózsát is elhozta magával, amit a mulatságon kapott?</p>
            <p>Flórusz ledobta az újságot, odasietett a leány elé, és megállt előtte. Pár pillanatig
               hallgatott, majd hirtelen elnevette magát.</p>
            <p>- Ó, hát árulkodott a kis vipera?!... Már másodszor hallok felőle!... No, semmi!...
               Hanem annyi bizonyos, hogy okos kis példabeszéd az a bizonyos korpatörténet!... Hanem
               kedves Piroska, ezt az alkalmat, hogy volt kegyes szóra érdemesíteni csekélységemet,
               sokkal okosabb dologra szeretném felhasználni!... Karácsonyra haza kell utaznom, ezt
               szeretném magával megbeszélni!</p>
            <p>- Mi megbeszélnivaló van ezen? - kérdezte Piroska, most már szemmel láthatóan
               békülékeny kötekedéssel. - Ha akar, elmegy!... Én igazán nem fogom meg a kabátja
               szárnyát!</p>
            <p>Flórusz egy pillanatig küzdött magával; kiérezte a lány hangjának minden rezdüléséből
               a változást, de aztán egyetlen pillanat alatt meggyőzte önmagát, hogy mindez csak
               azért van, mert a lány kénytelen volt belátni, hogy az előbbi hanggal nem megy
               semmire.</p>
            <p>- Ejh - mondta, végleg elhatározva magát -, nem gondolja, kedves Piroska, hogy az
               ilyesmi nemcsak ízetlen, hanem egy kissé unalmas is!? Higgye el, hogy mindketten
               okosabb dologgal is el tudjuk tölteni az időt, mint az effélével?... Talán helyesebb
               lesz, ha a jövőben csak akkor izen el értem, ha, hogyan is mondjam csak...</p>
            <p>A leánykát a visszautasított béke szíven döfte, de az asszonyi ösztön megmondta neki,
               hogy nem szabad elárulnia magát.</p>
            <p>- A jövőben? - kérdezte hidegen mosolyogva. - Hiszen tegnap sem én izentem magáért,
               hanem a szüleim!</p>
            <p>- Mily finom disztinkció! - mondta a fiatalember epésen, aztán valami egészen
               átlátszó ürügy alatt ajánlotta magát.</p>
            <p>Átment az utcán, és a túlsó trottoáron megállva, pár percig mozdulatlanul nézte a
               kapu fekete torkát. Maga sem tudta, vár-e valakit vagy valamit. Azután vidáman
               elkezdte fütyörészni a Gésák keringőjét, és elment a kávéházba. Ott egy játszma à la
               guerre mellett akarta megvárni az uzsonnaidőt.</p>
            <p>Az egyből három lett, de mind a hármat elvesztette.</p>
            <p>Az átlagon jóval felül játszotta a biliárd minden változatát, de most egyik ütést a
               másik után hagyta ki idegesen remegő kezével.</p>
            <p>Amikor az óra fél hatot mutatott, átsietett Budára, Merinszkyékhez.</p>
            <p>És attól fogva, hogy belépett a ragyogó termekbe, hogy maga körül látta újra azokat,
               akik közé született, hogy a társai, a kedves úrifiúk többé nem lefojtott,
               kíméleteskedő, hanem régi csengő hangjukon szóltak hozzá, mint azelőtt, és hogy a
               selyembe burkolt virágcsokorhoz hasonló asszonyok fátyolos szemében megint olyannak
               látta önmagát, mint azelőtt - mindazt, ami körülvette, tündéri álomcsoportnak látta,
               az asszonyi nevetéseket hárfapengéssé összefolyva hallotta, mint a lázbeteg, a maga
               hangja is idegen volt előtte, és ha a földig érő velencei tükrökben megpillantotta
               önmagát a szikrázó villanyfényen, mintha sohasem élt testvérét látta volna maga felé
               közeledni. - A Malvinnal való találkozás pillanatára nem bírt visszaemlékezni többé
               soha; az első szavak a karácsonyi csengettyű aranyverőkéjével doboltak a fülében, de
               az, amikor már ott kint állt ismét az utca hideg ködében, akkor is ott élt előtte,
               hogy az asszony szomorúan néz a szemébe, hallotta, amint halk, bús kérdéseket
               intéznek egymáshoz, és a szívük minden gyilkos keserűségét kicsordítva felelnek meg
               rájuk, és hallotta újra, amint az asszony könnybe borult szemét elfordítva, azt
               mondta halkan:</p>
            <p>- Nincs már számon kérni valónk egymástól, mindketten ráakadtunk arra, amit
               kerestünk!... Emlékszik a heinei dalra: Verfehltes Leben, verfehlte Liebe!?...</p>
            <p> A hídon lassan, tűnődve jött át.</p>
            <p>A pesti part ködbe merülve sötétlett előtte. Fekete, vak égbolt borult a város fölé,
               csak a Ferencváros zenitjén, a régi, kedves vidék felett lobogott, vergődött egyetlen
               csillagocska, azután kilobbant az is.</p>
            <p>- Csillagok, kedves jó barátaim, miért nem láthattok engem most, amikor az én lelkem
               is olyan fényes, mint a ti arcotok?</p>
            <p> Flórusz ezen az estén közvetlenül vacsora után hazament. Az éjszakai ismerősök közül
               senkit sem kívánt, egyedül akart maradni a gondolataival.</p>
            <p>Amíg a lámpával bajlódott, valami különös gondolatkapcsolódás révén eszébe jutott a
               vörös fedelű könyvecske, amelyet egyszer bosszankodva dobott vissza a szekrény
               tetejére.</p>
            <p>Most kihalászta újra a porból, gyengéden letörülgette, beült az öreg karosszékbe, és
               elhatározta, hogy addig le nem teszi, amíg a szövegből valahogy ki nem sütötte, hogy
               mi az az ambulakrál-mező?</p>
            <p>Hanem a piros arcú kis bölcs megsejtette a profán szándékot, és ismét a múltkori
               cselhez folyamodott. Eleinte közönyösen, utóbb egyre melegebben addig beszélt a
               smaragdzöld honi mezőkről, a fehér ruhás vendég virágos szőnyegéről, amíg a
               fiatalember elfeledte, hogy odakint hideg, barna köd ül a házak felett, és boldogan
               keresgélt diákkori emlékei között, amíg eszébe jutottak a kedves sorok:</p>
            <p>Diffugere nives, redeunt iam gramina campis</p>
            <p> arboribusque comae...</p>
            <p>Hajnali álmában ott járt megint a végtelen, szabad térségeken, és hallgatta a madarak
               alkonyati kórusát, amibe azonban hirtelen elnyújtott jajveszékelésként csattan bele a
               sármány kiáltása, ami úgy hasonlít az árva leány zokogásához. Az álomlátó érezte,
               hogy a homlokát kiveri a verejték, de aztán vége lett mindennek, és reggel nevetve
               ébredt, mert eszébe jutott, hogy mégsem tudja, mi is az az ambulakrál-mező.</p>
            <p>Amire a toalettjével készen lett, már ott volt a nővére levele, amelyben értesíti,
               hogy a jövő szombat előtt nem találkozhatnak, addig nincsen egy percnyi szabad ideje
               sem, mert szerdán este lesz Irén eljegyzése.</p>
            <p> A december tizenharmadiki, ólomöntéssel egybekötött Luca-napi teaestélyen Flórusz
               Jannischnénak, a háziasszonyának volt vendége. Az estélyen hárman vettek részt:
               Jannischné, ő és a félszemű kandúr, a háziasszony bizalmasa. Délelőtt, amikor az
               asszony az ünnepély tervét megpendítette, Flórusz mereven vissza akarta azt
               utasítani, de aztán a holnapi vacsora sikerére gondolva nem akart visszavonást
               szítani barátságukban, azért elfogadta a meghívást az ünnepély tervezetével együtt.
               Az estély ugyanis piknikszerűleg volt megszervezve: Jannischné ígérte a helyet, az
               ólom megolvasztásához szükséges kalóriamennyiséget, az ólmot, a hideg vizet és a
               létrejövendő alakocskák jelentőségének megmagyarázását, Flórusz viszont a cukrot, a
               teát, a rumot, a süteményt, a bort és a dohányneműt, amiknek legelőnyösebb beszerzési
               helyét azonban ismét Jannischné nevezte meg.</p>
            <p>Az estély programszerűleg hat órakor kezdődött, és Jannischnénak a konyhától virágos
               kartonfüggönnyel elválasztott magánlakosztályában folyt le. A fiatalember most volt
               először ebben a rejtett kis zugban, ami a falakra aggatott szentképekkel, cifra,
               haszontalan kis rongyokkal, a maga kínos, célszerűtlen, minél több sóhajtozó
               piszmogást kívánó rendjével, lombfűrésszel kivágott haszontalan kis skatulyáival,
               csinált vagy régen elhervadt igazi virágcsokraival és végül templomi meg temetői
               szagokból összeverődött levegőjével oly csodálatos hűséggel tükrözte vissza azt a
               logikátlan, sajnálatos-egyszerűen bizarr kis világot, amelyikbe minden öregasszony,
               főként az özvegy, belefúrja magát. Ennek a világnak alaki részét a már említetteken
               kívül legfeljebb néhány csodálatos alakzatú, többnyire ajándékba kapott, ezerszer és
               mindannyiszor új örömök között átalakított ruhadarab egészíti ki, eszmei részét pedig
               a világ fokozatos gonoszkodása felett való töprengés, az itt-ott hallott és rosszul
               megértett félelmes hírek felett való ijedezés és az ellenük megszervezendő védekezés
               kifundálása, az aznap látott temetés részleteinek újból való felidézése és a saját
               leendő temetésével való párhuzamba állítása, az ennek vagy amannak a fiatalabb
               asszonynak számára készülő <hi>jól odamondtam</hi>-ok megszövegezése,
               végül a megspórolt vagy letagadott krajcárok gyönyörteljes újra meg újra való
               megolvasása képezik, kiegészítve és befejezve mindez a különféle célú, irányú és
               hatású imák elmotyogásával.</p>
            <p>Az első csésze tea után Jannischné elérkezettnek látta az időt, hogy a megolvasztásra
               szánt ólmot a tűzhelyre tegye. Megjegyezte, hogy az anyaszentegyház hozzájárulásával
               szabállyá erősödött szokás szerint az ilyesmit ugyan karácsony éjszakáján kellene
               végezni, de kifejezte abbeli reményét is, hogy a mennyeiek ez egy esetben
               valószínűleg nem fogják a dolgot perhorreszkálni, tekintve, hogy a fiatalembernek
               karácsonyra haza kell utaznia.</p>
            <p>Flóruszt eleinte bosszantotta a nevetséges helyzet, amelybe került, minden
               függelékével együtt, de később valami különös melegség vette körül a szívét, és
               elmélyedő töprengésre hangolta, főként amikor látnia és hallania kellett azt a
               mélységes meggyőződést, amellyel az öregasszony a leglehetetlenebb alakú
               ólomtömegekről nyomban megállapította, hogy az egyik napraforgót, a másik aratógépet,
               ismét másik püspöksüveget mutat, és rögtön meg is adta valamennyinek a magyarázatát,
               szinte érthetetlen fantáziával vegyítve össze a vallási elemeket a leggroteszkebb
               köznapi vonatkozásokkal. Hanem amikor a dolog már a formátlan túlzásokba kezdett
               átcsapongni, a fiatalember elunta a dolgot, és azt mondta:</p>
            <p>- Rendkívül érdekes mindez, kedves Jannisch néni, hanem most talán megpróbálom én
               is!... Ugyan mi fog kijönni!?</p>
            <p>- Ha a végzet nem csal, pedig sohasem csal, akkor borosüvegnek kell kijönni! - mondta
               Jannischné mélységes meggyőződéssel, anélkül hogy gúnyolódni akart volna.</p>
            <p>- Bravó! - mondta Flórusz nevetve. - Hiszen bár jönne ki egy kétliteres borosüveg,
               telve tokaji szamorodnival!</p>
            <p>- Ehun e! - kiáltott fel Jannischné diadalmasan. - Ugye, hogy én jól ismerem az
               embereket!... Hanem azért most már azért sem borosüveg fog kijönni!</p>
            <p>Jannischné jól ismerte a sors kezét, mert borosüveg helyett valami furcsa kis
               szörnyszülött lett a hirtelen megszilárdult masszából, olyanforma, mint valami kis
               összetöpörödött öregember, akit azonban Janischné ismerőse, a sors, igen nagy lábon
               való élésre kényszerített, amennyiben az ólomemberke lába feje majdnem oly hosszú
               volt, mint a törzse. Arról az állszerű kis csúcsról, amiben az arca végződött, rojtos
               kis ólomszakáll csüngött alá, míg ellenben a feje búbja oly puszta és sima volt, hogy
               vidáman tükrözte vissza a petróleumlámpa piros fényét.</p>
            <p>Flórusz hosszan, tűnődve nézte a kis rémet, egyszer aztán elnevette magát.</p>
            <p>- Hohó!... Nézze csak, Jannisch néni, van nekem egy ismerősöm, egy jóravaló, öreg,
               Kopeczky nevű szabómester... hát akármi legyek, ha ez a kis ólomember nem
               szakasztottan olyan, mint ő!... A napokban egészen bizonyosan eljön megint, majd
               figyelje meg, kérem!</p>
            <p>Jannischné átvette a kis figurát, és nézegetni kezdte, amikor a konyhaajtó előtt
               sötét árny jelent meg, és valaki bekopogott.</p>
            <p>Az asszony holthalványra vált arccal figyelt, és suttogva mondta:</p>
            <p>- Már itt is van!</p>
            <p>- Bizony, az meglehet! - mondta Flórusz nevetve -, hanem arra kérem, kedves
               háziasszony, hogy ha valóban ő az, ne említse neki a dolgot!... Ugyancsak furcsa
               lenne, ha ezt az undok kis figurát...</p>
            <p>- Ó, dehogy, nem! - lelkendezett az asszony. - Hiszen ilyen csodát csak velem tesz a
               jó isten!</p>
            <p>- Gratulálok! - mondta Flórusz ingerülten -, de azért...</p>
            <p>Nem fejezhette be, mert az ajtó feltárult, és valóban az egyik Kopeczky lépett be
               rajta. Barátságosan körülnézett, meghajtotta magát az asszony előtt és ünnepélyesen
               bemutatkozott.</p>
            <p>- Kopeczky Sámuel nőiszabó vagyok - mondta -, a doktor úr személyes jó barátságával
               megtisztelvén!</p>
            <p>- Ó, Köpeczy úr! - kezdte az asszony kezét összetéve, de a szabómester kissé
               indignálódva kijavította:</p>
            <p>- Illetőleg Kopeczky!...</p>
            <p>- Hát legyen Kopeczky!... Ó, ha tudná, Kopeczky úr!...</p>
            <p>- Mit, kérem szépen?</p>
            <p>- Éppen most jött ki!</p>
            <p>- Kicsoda?</p>
            <p>- Kegyed!</p>
            <p>- Illetőleg bejöttem! - javította ki megint Kopeczky, akinek sejtelme sem volt
               mágikus szerepéről.</p>
            <p>- De itt... itt!</p>
            <p>- Igenis!... Itt a konyhaajtón!</p>
            <p>A fiatalembert bosszantotta a sok hiábavaló fecsegés, kezet fogott öreg vendégével,
               leültette, és kissé idegesen azt mondta neki, az ólomfigurát, amit Jannischné
               ijedtében eldobott magától, észrevétlenül a tűzbe hajítva:</p>
            <p>- Nézze csak, kedves Kopeczky bácsi, mi itt a háziasszonnyal ólmot öntünk, és az
               előbb véletlenül olyan emberi alak jött ki, amelyik némileg hasonlított önhöz!...
               Most a háziasszony meg van ijedve, mert azt hiszi, hogy Kopeczky bácsit a sors
               küldte...</p>
            <p>- Ó, nem! - mondta az megbocsátón nevetve -, én a doktor úrhoz jöttem, azzal a
               megbízással...</p>
            <p>- Mint a múltkor! - vágott közbe Flórusz némi gonoszkodással, teát és szivart téve a
               békehírnök elé. - Tartson velünk, kedves Kopeczky bácsi, a többiről majd ráérünk
               azután is beszélni!</p>
            <p>Kopeczky vizsgálódva nézett rá, és kissé illúziófosztottan, bár ezt a nyájas
               mosolyával ellensúlyozni iparkodott, azt mondta halkan:</p>
            <p>- Szerencsés kedély... szerencsés!</p>
            <p>Flórusz, akit a látogatás amúgy sem érintett kedvesen, mert érezte, hogy az
               diszharmóniát hoz a lelkébe, észrevette a célzást, és leplezett bosszankodással
               közbevágott:</p>
            <p>- Táncolnom kellene, Kopeczky bácsi?... Egyébként tessék besétálni a szobámba, ott
               majd bővebben megbeszélhetjük a dolgot!</p>
            <p>Bevezette az öreget, leültette, azután zsebre dugott kézzel fel-alá járva, kissé
               színpadiasan beszélni kezdett.</p>
            <p>- Kopeczky bácsi szemrehányást tesz nekem, hogy a dolgot azzal a nyugodtsággal
               fogadom, amely megilleti!... Tud ön arról, hogyan viselte magát Piroska a múltkor,
               amikor az ebédre elmentem?</p>
            <p>- Hallottam, hogy szemrehányást tett a doktor úrnak bizonyos rózsáért, és számon
               kérte...</p>
            <p>A fiatalember, akit az eset felemlítése rendkívül kellemetlenül érintett, fokról
               fokra veszíteni kezdte az önmérsékletét.</p>
            <p>- Ó, kérem! - mondta indulatosan -, tudtommal még nem ruháztam át Piroskára azt a
               jogot, hogy bármit is számon kérhessen tőlem!</p>
            <p>- Talán hibáztam - mondta Kopeczky -, más szót kellett volna mondanom!... De kérem
               szépen, a leányka végre is...</p>
            <p>- Számon kérni! - csattant fel újra a fiatalember, oda sem figyelve. - Kedves...
               úr... hogyan is mondjam?... Én elvégre másutt is... más életprogramom is... más
               körök...</p>
            <p>Kopeczky egészen tisztán látta, mi megy végbe a fiatalember lelkében, és Piroskát
               végtelenül szerető meleg szíve nem engedte, hogy a kérdés ily egyszerűen kiessen a
               kezéből.</p>
            <p>- A Brammer leány édesapja suszter! - mondta az egyszerűbb emberek csökönyös
               logikájával, anélkül azonban, hogy elmosolyodott volna. - Különben pedig ne tessék
               úgy ragaszkodni a számonkérés szóhoz, az felbosszantja önt!</p>
            <p>Flórusz érezte, hogy a fejébe tódul a vér.</p>
            <p>Megértette, hogy Kopeczky csak gonosz játéknak akarja tekinteni az ő fellépését,
               amiről pedig őneki magának is csak a lelke legbelső csarnokaiban lappangott valami
               keserű kis tudomása, és hogy ez alatt a pár perc alatt hideg nyugalommal kivetette
               maguk közül azt a távolságot, amelyet eddig, alázatos modorával, feltétlenül
               elismert, és most odalépett közvetlenül eléje, mellet a mellnek feszítve. A
               bosszantóan egyszerű megjegyzés felforralta a vérét, annyival is inkább, mert az első
               pillanatban nem tudott rá mit válaszolni. Fel-alá járt a szobában, majd hirtelen
               megállt az öreg szabómester előtt, a lábát atlétásan szétvetette, és az arcára hideg
               mosolyt erőltetve azt mondta:</p>
            <p>- Nem arról... a... ejh, nem akarok semmi bántót mondani, elvégre magam vagyok az
               oka, tehát nem arról a leányról volt szó!... Az ilyesmi nekünk csak szórakozás!...
               Egyébként is méltóztassanak megengedni, hogy magam válasszam ki a helyet és az
               embereket, ahol és akikkel jól akarom magamat érezni!... A számonkérés szóhoz pedig
               úgyannyira ragaszkodom, hogy már most, a jövőre nézve is tiltakozom minden ilyen
               kísérlet ellen!... Egyéb szabad kérdeznem: ki küldte önt? Nordheimer vagy Piroska?
               Mert a múltkor...</p>
            <p>- Engem nem küldött senki - mondta Kopeczky, felállva ültéből -, engemet a múltkor
               is, ma is Nordheimer úr kért meg...</p>
            <p>- Ó, tehát <hi>ő</hi> nem kapitulál?</p>
            <p>- Úgy látszik, hogy nem!... És az lett volna a megbízatásom, hogy Nordheimerék
               nevében meghívjam Önt holnap estére vacsorára hozzájuk!</p>
            <p>A fiatalember lelkére sárga szomorúság nehezedett, most már maga is tudta, hogy
               alakoskodik. De érezte, hogy képtelen másként cselekedni. Most az utolsó pillanat
               azonban a segítségére jött, örömmel ragadta meg azt. Megenyhült hangon mondta:</p>
            <p>- Nézze, Kopeczky uram, így semmire sem megyünk!... Mind a ketten elhibáztuk a
               hangot!... Bármiként is van azonban, azt minden bizonnyal elvárhatnám Piroskától,
               hogy hagyja abba az önfejűsködést, és <hi>ő</hi> izenjen, ne pedig
               izentessen nekem! Mindazonáltal még így is elmennék holnap, ha nem éppen holnap
               estére hívtam volna meg a barátaimat búcsúvacsorára, mert hogy karácsonyra hazamegyek
               a szüleimhez!... Meg kell jegyeznem, hogy a múltkor ezt is meg akartam beszélni
               Piroskával, de rám sem hederített!... No, de hiszen, majd elintéződik ez a kérdés
               magától is valahogy!</p>
            <p>- Valahogy!... mondta Kopeczky hidegen, minden hangsúly nélkül. Azzal belenyúlt a
               belső zsebébe, kivette onnét Piroska arcképét, átadta azt a fiatalembernek, és halkan
               azt mondta:</p>
            <p>- Piroska talán sejtette, hogy így lesz, mert különben bizonyára személyesen adta
               volna át!... Így énvelem küldte el!</p>
            <p>Meghajtotta magát, és anélkül hogy kezet adott volna, kiment.</p>
            <p>Flórusz kikísérte; odakint a konyhában Jannischné állt eléjük, és síri hangon azt
               mondta:</p>
            <p>- Amíg ott bent voltak, az ólomból olyan figura jött ki, mint a lélekharang!...
               Hármunk közül, akik itt vagyunk, valakit baj ér!</p>
            <p>- Mára talán elég is volt a bölcsességből, Jannisch néni! - mondta a fiatalember
               bosszúsan, azzal nem állhatta meg, hogy a távozó Kopeczkynek oda ne súgja:</p>
            <p>- Csókoltatom Piroskát!</p>
            <p>Amikor a szabómester mögött becsukódott az ajtó, visszasietett a szobájába, és
               megnézte az arcképet, de a szívét oly sivár szomorúság fogta el, mint azét, aki
               bágyadt őszi verőfényben a költöző gólyák ívét nézi. A képet belerejtette a
               tárcájába, és öltözni kezdett. Amikor már útra készen állt, azon kapta magát, hogy a
               Gésák-keringőt fütyörészi. Hirtelen abbahagyta, lehajtotta a fejét, és búsan
               mondta:</p>
            <p>- Finita la commedia!</p>
            <p>Elsietett vacsorázni Lakatoshoz.</p>
            <p>A legelső ember, akivel összecsapódott, a Simi volt, a legősibb, legegyénibb,
               legkeserűbb őslakó.</p>
            <p>Valami ötlött az eszébe, vállára ütött Siminek, és azt mondta:</p>
            <p>- Te, Simi! Holnap nálam búcsúestély lesz! Gyere el hozzám vacsorára.</p>
            <p> - Egy kissé feljebb!... úgy, úgy!... No, még egy kissé, talán csak egy gondolatnyira
               jobbra!... Igen!... Helyes!... Az evőeszközökből pedig nem kell semmiféle figurákat
               formálni, az pincértempó!... Úgy, úgy!... Ide, nem egészen a középre, hanem inkább a
               preszidiumhoz közelebb - ja igen, hogy mi az? -, hát az asztal felső végéhez közelebb
               jön majd a csokor!... Az asztalon a tálaláskor csak két palack pecsenyebor fog állni:
               egy tramini és egy hárslevelű, a többit aztán Jannish néni majd abban a sorrendben
               lesz szíves felhordani, ahogy én glédába állítottam őket!... Igen, és mielőtt
               leülnénk a vacsorához, Jannisch néni ugyancsak lesz szíves az urakat egy csepp
               étvágycsináló keserűvel megkínálni!... Azt a csorba talpú kupicát talán nem kellene
               behozni... de persze, akkor meg nem teljes a szerviz!... Hopp! Van egy kitűnő
               ötletem!... Majd kegyed, kedves Jannischné, azt a rossz kupicát is behozza magával,
               de aztán mindjárt az ajtónál leejti a földre, mintha véletlenségből történt volna, és
               felsikolt: jesszusom!... Ez kitűnő lesz!... Az a csonka kis jószág úgysem ér már
               semmit, és majd én különben is megfizetem!</p>
            <p>- Haszt net gszégn!... A doktor úr úgy csinál, mintha valami pompás étteremben
               volnánk, és mintha csupa hercegeket meg grófokat várna ide vacsorára! - mondta
               Jannischné mosolyogva, de azért kedvtelve tologatta ide-oda a virágokkal ékesített
               görbe cseréptányérokat, amint a fiatalember diktálta neki.</p>
            <p>- Bah! - intette le Flórusz -, Jannisch néni kitűnően csinálja a filét, a bifszteket,
               sőt ha az előjelek nem csalnak, a krampampulit is, de az ilyesmihez nem ért!...
               Először is itt nem étteremről van szó, hanem úri ebédlőről, márpedig ha én a szép,
               színes gondolataimmal kifestem, feldíszítem, bearanyozom, valóban ez lesz a világ
               legelegánsabb ebédlője, másodszor pedig azok az urak, akik idejönnek, a lelkükben
               vannak olyan hercegek, mintha a bádeni nagy-, az abruzzói közép- és a nassaui egészen
               kicsiny herceget összekotyvasztanák egy retortában, és herceg-kvintesszenciát
               főznének belőlük!</p>
            <p>- Na ja, a lelkükben... A lelkemben nekem is van egymillió forintom, csak nem tudom
               kivenni onnét!</p>
            <p>- Jannisch néni, maga írhatna egy Fantázia mikrobiotika című művet!... De ne
               vitatkozzunk, hanem inkább hozzuk be a két dohányzóasztalkát!... De várjon csak,
               előbb...</p>
            <p>Flórusz a szekrényhez ment, levetette a kabátját, és felvette a régebbit, amit
               mielőtt deficienciába küldené, házikabát gyanánt alkalmazott. Azután rendbe hozták
               végleg a szobát, és kimentek a konyhába, szemlét tartani a pecsenyék és tészták
               felett. Jannischné máskor a legridegebben visszautasított volna minden, a konyhai
               dolgokba való beleavatkozást, de ma kedvében volt, mert a húsból és egyéb anyagból az
               előrelátható felesleget már beszállította belső lakosztályának szentekkel legsűrűbben
               benépesített, rejtett sarkába.</p>
            <p>A fiatalember, hogy a megnyugvása teljes legyen, még egyszer megkóstolta a konyakot,
               és az üveget éppen visszaállította a helyére, amikor csengettek.</p>
            <p>Merinszky jött Burkoviccsal együtt.</p>
            <p>Ezt a két, egymással merőben ellenkező felfogású és lelkületű fiatalembert valami
               rejtett lelki kapcsolat vagy talán csak a vitatkozási kényszer oly szorosan
               összetartotta, hogy szinte állandóan együtt voltak. Burkovics csendes, szelíd, a
               körülményekhez képest igen nagy intelligenciájú és képzettségű, mindent megértő és
               ennélfogva az élettel szemben gyenge, minden formátlanságtól és zajtól rettegő és
               minden díszharmónia elől a maga kifinomult, csendes bölcseletéhez menekülő, semmi
               idegen befolyást be nem fogadó, minden ízében eredeti fiatalember volt, míg Merinszky
               mint merőben impresszionista, inkább negyvenesbe járó, gazdag és elegáns agglegény
               ismerőseit utánozta, akik tudvalevőleg szívesen játsszák az életből, főként pedig a
               szerelemből kiábrándultak, s a semmit érzékenyen nem vevők, az érdekes, hideg
               cinikusok szerepét - de ő ebbe az utánzásba, a maga tudtán kívül is, beleillesztette
               fiatalos támadékonyságát és vele született fölényvágyát is a már említett
               impresszionista voltával együtt, amik aztán így összesen valami ellenszenves
               karakterzagyvalékká verődtek össze, némileg ellenszenvessé téve őt magát is, főként
               szegény sorsú kollégái előtt, akik azokat a köröket, amelyekből az ideáljait elleste,
               nem ismervén, mindebben valami ugyan gyűlöletes, de mégis irigylésre méltó
               eredetiséget láttak. Valójában pedig az ingét is odaadta volna bárkinek, jóllehet az
               átadás pillanatában nem állhatta volna meg, hogy az illetőnek valami keserű
               elmésséget ne mondjon, legfeljebb azzal a fölényes zárszóval enyhítve a dolgot, hogy
               hiszen ez éppoly kevéssé fontos, mint általában az élet legtöbb kis zökkenője.</p>
            <p>Most, pohárkáját a kezében tartva, éppen arról beszélt, hogy az oroszok bizonyos
               füvek hozzáfőzésével minő kellemes mellékaromát tudnak adni a keserűpálinkának - az
               édesapjával, aki gazdag kereskedő volt, három évvel ezelőtt beutazta Oroszország egy
               részét, és ezt az útját szívesen emlegette -, amikor újra csengettek.</p>
            <p>Koronthay, a bölcsész jött, Merinszky távoli rokona, akivel Flórusz az uzsonna
               alkalmával ismerkedett meg.</p>
            <p>- Nos, vársz még valakit? - kérdezte Merinszky Flórusztól -, mert én, hogy őszinte
               legyek, éhes vagyok!</p>
            <p>- Várok - mondta a fiatalember vállat vonva -, de nem sokáig várom! Furcsa, elvonult
               emberke - tette hozzá nevetve -, inkább kuriózumként, vagy még helyesebb lesz, ha így
               mondom: mint mutatványszámot hívtam meg azok közül, akikben én önkényes száműzetésem
               ideje alatt a kedvemet leltem!... Simi koma félbemaradt jogász, a tételessel még ma
               is tartozik alma materünknek, jelenleg székesfővárosi díjnok, de befelé uralkodó
               herceg, elcsapott beóciai király és Theomnésziosz, a bölcselő egy személyben.
               Egyébként igazán eredeti, okos fiú, egészen különös világnézetekkel útnak bocsátva,
               csak kissé nehezen oldódik fel! Majd ne bántsátok, fiúk, hagyjátok őt csak énrám
               mindaddig, amíg a bor fel nem oldja a nyelvét!</p>
            <p>- Ej! - monda Merinszky a kezével kicsinylően legyintve -, szóval egy, a kis
               eredetieskedők közül!... Ismerem ezt a fajtát, van itt Pesten elég!... A félbemaradt,
               úri egzisztenciák rendes refúgiuma ez a gorkijosdi játék!... Ki nem állhatom
               őket!</p>
            <p>- Lehet, hogy igazad van - mondta Flórusz -, mert ott, ahol ezt fogtam, van még
               néhány, és valóban mind közös sors után jutott oda! De mindazonáltal ne piszkáld
               szegényt!</p>
            <p>- Bajos lesz megállnom! - mondta Merinszky, tetszelegve magának a krakéler
               szerepében.</p>
            <p>- Pedig az kár lenne - mondta Flórusz -, mert oly büszke, mint egy pakli spanyol
               grand, visszaadná a kölcsönt, és kész volna a veszekedés!... Hanem - folytatta az
               órájára pillantva -, most már nem várjuk Theomnészisz mestert, hiszen kilenc óra
               elmúlt!</p>
            <p>A második fogásnál tartottak már, amikor Simi végül megjelent.</p>
            <p>Beretválatlan volt, mint rendesen, ősi ferencjózsef-kabátja pajzánul csillogott a
               lámpa fényében.</p>
            <p>Az asztalfőn ülő Merinszkynek mutatkozott be legelőször, és aztán ugyancsak őelőtte
               mentette ki magát.</p>
            <p>- Bocsánatot kérek az uraktól, hogy elkéstem! - mondta nyugodtan -, de előbb be
               kellett szólnom...</p>
            <p>- Mindegy, kedves mester, mindegy! - mondta fölényesen Merinszky. - Elvégre némi
               eredetiség csak kell az életbe, nem igaz?</p>
            <p>Simi végignézte Merinszkyt, és nyugodtan mondta:</p>
            <p>- Nem a! Miért? Miért volna szükséges? Lám, ön, hála isten, egészen jól érzi magát
               minden eredetiség nélkül is!... Hallomásból már régebben ismerem önt egy
               jogászkollegájától, és őtőle tudom, hogy önben egyetlen eredeti atom sincsen!... De
               erről persze ön egyáltalán nem tehet!</p>
            <p>Nyugodtan a helyére ment, és leült.</p>
            <p>Merinszky bíborvörös lett, és zavartan nézdelte a többieket, de az egész jelenet oly
               különös, oly groteszk volt, hogy minden komolykodás csak az ő rovására ment volna
               attól fogva. Legjobbnak találta tehát a dolgot tréfával elütni.</p>
            <p>- Nos, ön a belőlem hiányzó eredetiséget is bőven pótolja a magáéval, akár igazi az,
               akár sem! - mondta erőltetett nevetéssel, mert a kis csatavesztés rendkívül bántotta.
               Ez a hiú fiatalember nem bírta elviselni, ha sebet ejtettek az elmésségén.</p>
            <p>- Kár itt revansokkal vesződni, uram - mondta Simi -, hiszen itt szó sincsen
               semmiféle vetélkedésről!... Uraságod úgy fogja fel a dolgot, mintha az eredetiség
               valami különös érdem vagy ilyesmi volna, amivel joggal lehet büszkélkedni!...
               Dehogy!... Némely ember eredetinek születik, annak tehát eo ipso nem érdeme, aki
               pedig úgy <hi>lett</hi> eredetivé, az... mondhatom önnek... többnyire
               szomorú ember!... Én mondom önnek, hogy az többnyire szomorú... Természetesen ezek az
               utóbbiak is kell, hogy rászülessenek a dologra, egyébként hiába is erőlködnének! De
               aki rászületett, az, uram, előbb-utóbb elbúvik önök elől, a hétköznap emberei elől,
               és önök aztán elnevezik azt különcködőnek. De ne felejtse, uram, hogy a legtöbb ember
               nem kedvtelésből bujdosik, hanem valami kényszer hajszolja rá!... És ha már így erről
               beszélünk, engedj meg te is pár szót, Flórusz!... Bár nem mondtad, én tudom,
               megéreztem a szavaid rezgésén, megláttam a tekintetedben, hogy amikor meghívtál
               engemet, nem a hazameneteled búcsúestélyére hívtál meg engemet, hanem annak az
               ünnepélyére, hogy kiszállsz közülünk, és visszatérsz azok közé, akik közé
               születtél!... És íme, én megmondom neked, hogy te ott már idegennek fogod érezni
               magadat, te vissza fogsz térni abba a világba, amelyet megszerettél... te velünk
               fogsz élni, te a mi világunkban talált szerelmeddel fogsz meghalni!</p>
            <p>Flórusz bámulva nézett a különös emberre, aki oly fájdalmasan, oly keserűen furcsa,
               oly szánalmasan idegenszerű volt ott, a vidám, kedves környezetben, és oly végtelenül
               más, mint a kiskocsma füstös levegőjében. Mindaz, amit a szokatlan jövevény mondott,
               jéghideg bilincs gyanánt övezte át a szívét; szerette volna, ha az ember akkor
               eltűnik valahová, hogy sohase láthassa többé, lenézett az abrosz arabeszkjeire, hogy
               amire újra felemeli a tekintetét, az átellenes szék már talán üres lesz.</p>
            <p>Kedvetlenül, a tréfát csak üggyel-bajjal erőltetve mondta:</p>
            <p>- Jól van, Simi, most hagyd abba jósi tevékenységedet, és egyél! Úgyis el vagy késve
               már!</p>
            <p>De egy félóra múlva már nyoma sem volt mindannak, ami az első percekben felzavarta a
               kedélyeket. Ahol öt fiatalember ül együtt a borosüvegek árnyékában, ott nem sokáig
               szokott tartani a borulat. A fiatal lelkek kinyílnak, és öntik magukból a
               fényességet!</p>
            <p>Vacsora után, amíg a háziasszony az asztalt a teához előkészítette, a társaság
               csoportokba verődött. Flórusz a hallgatag filozopternek a kezébe nyomta a piros
               fedelű könyvet, amivel az elvonult a karosszékbe, és belemerült annak a
               tanulmányozásába. Burkovics időközben annyira összemelegedett Simivel, akit a bor
               azóta már kedves, szomorú, de ötletes valóságában mutatott be, hogy most már együtt
               bölcselkedtek az asztal másik végén összebújva, Flórusz pedig Merinszkyvel a pamlagra
               húzódott.</p>
            <p>- Mutatok neked valamit! - mondta a barátjának. - A múltkori beszélgetés
               folyományaként úgy érzem, meg kell neked mutatnom a menyasszonyom arcképét!... Azután
               ma este nem beszélünk többé erről a dologról!... Nem ide való az!</p>
            <p>Benyúlt a belső zsebébe, és keresgélni kezdett.</p>
            <p>- No persze hogy nincs itt, hiszen ez a házikabátom! De nini, mi ez?</p>
            <p>Valamit talált a kabát zsebében; elővette és kíváncsian nézte.</p>
            <p>A piros nyakkendő volt, amit a múltkor magához vett.</p>
            <p>- Nini, Piroska! - mondta mosolyogva.</p>
            <p>- Piroska? - kérdezte Merinszky csodálkozva.</p>
            <p>- Igen... igen... - felelte zavartan Flórusz. - Ejh, nézd csak, a múltkor már oly
               bizalmasak voltunk egymáshoz... elmondom neked ennek a nyakkendőnek a történetét!...
               Én ezt egy szépasszonytól kaptam ajándékba, aki meg akart engem tréfálni vele!... Ó,
               akkor nagyon szerettem ezt a nyakkendőt, mert az asszonyt is nagyon szerettem!...
               Közben azonban elszakadtunk egymástól, és az én szívemet Piroska képe töltötte be.
               Hanem egyszer a véletlen megint összehozott az asszonnyal, régi szerelmem fellángolt,
               és akkor a mindnyájunk lelkében ott bujdosó ősgonoszság arra sarkallt, hogy ezt a
               rongyot adjam oda Piroskának, akit akkor meggyűlöltem... Ő azonban feltűzte a
               keblére, és oly szép volt úgy, hogy ismét visszaszédültem abba a csodálatos, új
               világba, amelyben őt megtaláltam, és azóta számomra ez a kis piros jószág azt a
               világot jelenti, Piroskával és mindazzal együtt, ami oly messzire sodort engem
               tőletek! Pedig... pedig... nézd, kedves Merinszky, kitárom előtted a lelkemet, hogy
               lássad: nincsen benne semmi gonoszság, de a vágyaimnak nem parancsolhatok! - pedig
               úgy szeretném elfeledni az egészet, mint ahogy elfelejti az ember a leggyönyörűbb
               álmot is, és szeretnék ismét egész lelkemmel visszaköltözni abba a világba, amelyet
               hűtlenül elhagytam!... És néha úgy félek ettől a titokzatos kis szimbólumtól, mert
               nem tudom, mi lesz?... mi lesz?...</p>
            <p>- Ejh, kérlek! - mondta Merinszky, örömmel vállalva kedvenc szerepét, az
               elérzékenyedéstől ment, hideg, érett tanácsadóét. - Nem a nyakkendőtől félsz, hanem
               önmagadtól...! Ha egyébként ragaszkodsz a meggyőződésedhez, ajánlok neked egy próbát,
               amelyben a te drága kedvenced, a szimbolizmus is helyet kap!... Tudod, mit?... Kösd
               fel ezt a furcsa kis jószágot, és ha tetszel vele magadnak, hát... viseld tovább! De
               ha nevetségesnek találod az egészet, dobd el, és ne gondolj rá tovább!</p>
            <p>- Legyen meg a te akaratod! - mondta Flórusz tréfásan, azzal leoldotta a
               nyakkendőjét, felkötötte helyette a pirosat, és odalépett a tükörhöz. Pár pillanatig
               mozdulatlanul nézett farkasszemet önmagával, aztán megfordult, és kissé halványan, de
               azért mosolyogva azt mondta Merinszkynek:</p>
            <p>- Ej, nevetséges gyerekség az egész! Olyan vagyok benne, mint valami
               kőműveslegény!</p>
            <p>Ekkor az ajtó kinyílt, és Jannischné behozta a második forrázást.</p>
            <p>Csodálkozva nézett a fiatalemberre, és azt mondta:</p>
            <p>- Nem a doktor úrnak való az ilyesmi!... Pedig ha az ember jobban megnézi, igazán nem
               áll rosszul!... Nem, nem, sőt határozottan csinos!</p>
            <p>- No lám - mondta Merinszky nevetve - mi lesz?..., közös kis védencünk a szimbólum,
               egészen szépen kinövi magát!</p>
            <p>Akkor Burkovics ajkán, akinek rendkívül kellemes bariton hangja volt, felhangzott az
               első dal, és a lágy hullámok, amint végigömlöttek a szobán, elfedtek, elborítottak
               minden egyebet. Flórusz kiitta a borát, azután hátradőlt a székén, és hallgatta az
               éneket. De akkor hirtelen eszébe ötlött, hogy amikor Malvint várva nézegette a
               nyakkendőt a kirakatban, arra kellett gondolnia, hogy ugyan mit érezhet az, aki
               ilyesmit fel tud kötni?</p>
            <p>Azt, amit én érzek, semmi esetre sem! - gondolta szomorúan. - Mert amit én érzek, az
               kimondhatatlanul szomorú és félelmesen ismeretlen!... De most már azért sem teszem
               le! Felhívtam, hogy járja velem a keringőt, majd meglássuk, melyikünk bírja
               tovább!?</p>
            <p>A poharak összecsendültek; akkor már mindannyian énekeltek, halkan, a lelkükből, a
               dal felszökkent a magasba, meg lágyan omlott össze ismét; az öt fiatalember azoknak
               az éjszakáknak egyikét élte át, amelyeket az ember nem felejt el soha többé.</p>
            <p>Éjfél után két óra lehetett, amikor Simi felállt, és azt mondta:</p>
            <p>- Urak, bocsássatok meg, eszembe sincs a társaságot megbolygatni, de lássátok, nekem
               reggel be kell mennem a hivatalba!... Ti alhattok, ameddig akartok, mulassatok tovább
               is és jól!... Különben is - tette hozzá mosolyogva mi lesz?..., különben is elmennék,
               mert Flórusz a többiekkel együtt engemet is el akar hagyni, és én sohasem szoktam
               megvárni, hogy engem hagyjanak el, én hagyom el az illetőt!</p>
            <p>- <hi>Szoktad!?</hi> - kérdezte Merinszky mosolyogva, akinek lelkén még
               mindig ott rágódott az esti csatavesztés -, úgy látszik, kedvesem, hogy tégedet az
               emberek tömegesen hagytak el!</p>
            <p>Simi megállott, és az italtól nedves szemével szomorúan nézett Merinszkyre.</p>
            <p>- Bizony, pajtás, igazad van! Engem sokan elhagytak!... Mindazok, akiket én
               elhagytam!... Csak arra nem emlékszem már, hogy annak idején ki kezdte meg az
               elhagyást: ők-e vagy én?</p>
            <p>Meghajtotta magát, és elment.</p>
            <p>Lépései hosszan kopogtak a folyosón, és amikor újra csend lett, Burkovics újra
               énekelni kezdte halkan, lágyan:</p>
            <p>Lehullott a rezgőnyárfa...</p>
            <p>Hajnali négy óra volt, amikor Jannischné bekopogott az ajtón, hogy nem tud aludni.
               Akkor aztán feloszlott a társaság.</p>
            <p>- Holnap este a Bristolban vacsorázom! - mondta Merinszky búcsúzóban -, ha kedved
               lesz, jöjj el! Én már kilenc órakor ott leszek!... Eljössz!?</p>
            <p>- Nem tudom - felelte Flórusz -, nem jól érzem magamat! Úgy látszik, megártott a
               bor!</p>
            <p>- Aludjál sokáig, majd nem lesz semmi bajod!</p>
            <p>- Igazad van, az majd mindent rendbe hoz!</p>
            <p>Amikor a fiatalember egyedül maradt, kinyitotta az ablakot, hogy a kövér, barna füst
               kiszálljon.</p>
            <p>Az ablakon pompás, jéghideg levegő ömlött be, fenn az égen tisztán ragyogtak a
               csillagok.</p>
            <p>- Kedves barátaim, fényes csillagocskák, ma tőletek is búcsúzom, amíg új, más
               barátságot kötünk!</p>
            <p>Érezte, hogy a feje szédül, de azért még megivott egy pohár bort, és aztán hanyatt
               feküdt a pamlagon, hogy a hideg levegő elűzze a mámorát, mielőtt lefekszik.</p>
            <p>Elnézte a szoba mennyezetét, a hideg légáramban reszkető kis pókhálófonalakat, a
               kopott, mályvaszínű girlandot, amelyen egy fiúcska üldözött egy fehér szemű, mérgesre
               borzolódott kandúrt, körül-körül a szobán, és sohasem érte el. Mosolygott a
               gondolatra, hogy nem is tudott a lakótársairól, hogy azokat csak most ismerhette meg,
               amikor már el is kell válnia tőlük. A kályha ajtaja félig nyitva volt, a csonkig
               leégett hasábok izzón parázslottak feléje, a kürtőben szilaj áriákat orgonált a szél,
               a koromsötét hajnalon olyan volt mindez, mintha a gyorsvonat mozdonya száguldott
               volna feléje. Hirtelen aztán ott látta önmagát a hóval borított, végtelen térségek
               közepette, a gyorsvonat fülkéjének meleg párnái között, amint az elröppenő havas
               házikókat, puszta fákat nézi, és elmerengve építgeti a tündérkastélyt, amelybe
               visszatér.</p>
            <p>A szíve megtelt boldogsággal, hanem a szeme könnybe borult, és az izzó cseppeken
               keresztül nézve oly különös volt minden: a mozdony lámpájának fénye ezer ágra futott
               szét, mint valamely óriási, izzó tűzcsóva, a csillagok megmozdultak, összefolytak
               egymással, meg újra különváltak, és végre lassú, fénylő özönben elhagyták az
               égboltot, és kígyózva, sziporkázva megindultak lefelé, a nyitott ablaknak véve
               útjukat, hogy meglátogassák utoljára a hűtlen barátot. Flórusz mosolyogva bólintott
               feléjük, kitárta karjait a mennyei vendégek felé, de amikor a csillagözön első,
               ragyogó szemecskéi megjelentek az ablak fekete üregénél, észrevette, hogy mindaz,
               amit lát: a hajnali mennybolt fehére, a szikrázó csillagraj, mindez annak az
               álomasszonynak a menyasszonyi fátyola, akit a szomorúság hajnalán ismert meg, akinek
               keble olyan, mint a hazai mezők hava, aki az uszályán a régi álmokat hordja maga
               után. És nyomában mint ragyogó kísértetraj hullámzott be az ablakon a fényes násznép,
               selyemben suhogó pompás asszonyok, leányok, frakkos gavallérjaik karjára
               támaszkodva... Felemelkedett fektéből, hogy menyasszonya üdvözlésére siessen, de
               akkor valaki hátulról átölelte a nyakát, és a fülébe súgta:</p>
            <p>- Ne hagyj el... itt vagyok!</p>
            <p>Megismerte Piroska hangját, de nem tekintett hátra, hanem karjait a pompás ara felé
               tárva, hangosan rimánkodni kezdett:</p>
            <p>- Jöjj, édes menyasszonyom, ments meg a halálos ölelésből!... Csak a tied vagyok,
               csak a tied kívánok lenni!</p>
            <p>De a tündérasszony szomorúan nézett rá, ölelésre tárt karjai aláhanyatlottak. Búcsút
               intett, azután felemelkedett a levegőbe, és a ragyogó násznép élén kilebbent ismét az
               éjszakába. Az elhagyott vőlegény keblét a zokogás, az esdeklő könyörgés feszítette,
               de amikor fel akart kiáltani, a szoros öleléstől elhalt a szó a torkán.</p>
            <p>- Ó, engedj el, engedj el, hiszen megfulladok! - suttogta, megfogva a leányka kezét.
               De az ölelés csak egyre szorosabb lett, és Piroska csendesen azt mondta, jéghideg
               arcát az övéhez szorítva:</p>
            <p>- Az enyém voltál, az enyém maradsz mindörökre!</p>
            <p>Akkor aztán a mennyei fényesség elkezdett ismét aláhullani, a millió darabra pattant
               csillagok izzó, tündöklő szilánkjai káprázatos táncot jártak a jegyespár körül. Aztán
               hirtelen fekete éjszakába merült újra minden.</p>
            <p> Flórusz reszketve, fázva ült az ágya szélén, ahogy nehéz álmából felriadt.</p>
            <p>Az ablak tárva-nyitva állt; a hajnal szürke fénye szomorúan csillant vissza az üres
               borosüvegek sötétzöld, hideg termetéről. A nehéz füst még ott ült a sarkokban, az
               egész szoba nagy, hideg kripta volt, benépesítve az örökre elmúlt szépségek apró
               hulláival.</p>
            <p>A fiatalember támolyogva a tükörhöz lépett, sokáig nézte ólomfehér, gyűrött arcát és
               a fakópiros nyakkendőt.</p>
            <p>Akkor már tudta, hogy nincs tovább, tudta, hogy már csak egy útja van hátra.</p>
            <p>Odament a szekrényhez, és elővette a revolvert, amit még az édesapjától kapott.</p>
            <p>Amikor Jannischné az éles csattanásra besietett, Flórusz még ott állt a falhoz
               támaszkodva, csak azután rogyott le, fejét belevágva a szekrény élébe.</p>
            <p> - Szomszédok!... Szomszédok!...</p>
            
         </div>
      </body>
  </text>
</TEI>