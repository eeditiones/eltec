<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HU00760" xml:lang="hu">
   <teiHeader>
      <fileDesc>
         <titleStmt>
            <title>Francia kastély : ELTeC edition
            </title>
            <author ref="viaf:22810">Krúdy, Gyula  (1878-1933)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Takács Emma</name>
            </respStmt>
         </titleStmt>
         <extent>
            <measure unit="words">27466</measure>
            <measure unit="pages">104</measure>
         </extent>
         <publicationStmt><publisher ref="https://distant-reading.net">COST Action "Distant Reading for European Literary History" (CA16204)</publisher><distributor ref="https://zenodo.org/communities/eltec/">Zenodo.org</distributor><date when="2020-03-05"/><availability><licence target="https://creativecommons.org/licenses/by/4.0/"/></availability><ref type="doi" target="https://doi.org/10.5281/zenodo.3462435"/><!--Published as part of ELTeC--></publicationStmt>
         <sourceDesc><bibl type="digitalSource">
               <title>Szindbád</title>
               <date>2001-09-19</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00700/00760"/>
               <respStmt>
                  <resp>Original Electronic Edition</resp>
                  <name>Laskay Gabriella</name>
                  <name>Szabolcsi József</name>
                  <name>Pétery Kristóf</name>
               </respStmt>
               
               
            </bibl><bibl type="firstEdition">
               <title>Francia kastély</title>
               <author>Krúdy Gyula</author>
               <date>1912</date>
            </bibl><bibl type="digitalSource">
                     <title>Szindbád</title>
                     <date>2001-09-19</date>
                  </bibl><bibl type="printSource">
                     <title>Szindbád</title>
                     <author>Krúdy Gyula</author>
                     <publisher>Magyar Helikon</publisher>
                     <date>1973</date>
                  </bibl></sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <reprintCount xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc><change when="2020-03-05">Checked by checkup script</change>
         <change when="2018-04-23"/>
         <change when="2018-11-21"/>
         <change when="2018-11-14"/>
      </revisionDesc>
   </teiHeader>
  <text>
      <body>
            <div type="chapter">
               <head>ELSŐ FEJEZET</head>
               <head>amelyben álarcosok táncolnak</head>
                  <p>Azon az estén álarcos-bál volt a Francia kastélyban.</p>
                  <p>Szindbád, aki a régi, ábrándos és regényeskedő felvidéki városban gyakran
                     elutazgatott régi házakhoz, régi barátokhoz és régi órákhoz, az álarcos-bálon
                     fekete selyem papi öltönyben jelent meg, mert ebben az öltözetben még jobban
                     tetszelgett magának, mint a középkori zsoldos-vezér pazar bivalybőreiben. Fehér
                     kesztyűt húzott, és lángpiros selyemmel fedte be az arcát, csatos abbécipőit
                     már a tánchoz nyújtogatta, amikor egy szevillai asszony marabu­legyezőjével
                     megérintette a vállát.</p>
                  <p>- Szeretnék önnel beszélni, Szindbád.</p>
                  <p>Szindbád végignézett a szevillai menyecskén. Nem ismerte meg, tehát még inkább
                     csodálkozott, hogy amaz teljes biztonsággal fölismerte. A hang kellemesen
                     csendült a fekete álarc alól, az áll gömbölyű volt, szép szavakra és hosszú
                     csókokra való gördülékenység látszott a szájról, és a csipkekendő romantikus
                     hanyagsággal volt a vállakra vetve.</p>
                  <p>- Mit parancsol? - kérdezte Szindbád az oszlopok mögött. - Miben lehetek
                     szolgálatára, asszonyom?</p>
                  <p>A szevillai asszony nemes, kicsi füle mellé nyúlt, és meglazította a selyem
                     álarc egyik oldalát. Az álarcot félrevonta, és Szindbádra egy komoly, harmatos,
                     elszánt arcocska nézett gyermekes bizalmassággal. Az arcocska olyan üde és
                     kellemetes volt, mint a múlt századbeli hercegek vagy lordok feleségeinek
                     arcképei az aranyozott bőrtokban, amelyet az urak a szívükre tettek, midőn a
                     császárral vagy ellene hadba mentek. A régi, arisztokratikus városkában, a
                     divatját múlt, ódon hangulatú álarcos-bálon mást is megigézett volna e kedves
                     arc, nem csupán Szindbádot, aki fiatalabb éveiben nagyon szerette magát
                     megigéztetni. A zene nyomban finoman és messziről zengett, és tompán hangzott
                     az ablakok mögött látható folyó jégzajlása. Szindbád közelebb hajolt az
                     asszonyhoz, mint egy illatos ritka virághoz.</p>
                  <p>- Rendelkezzen velem, asszonyom - ismételte, és mélyen meghajtotta a fejét.</p>
                  <p>- Ön még mindig nem ismer engem, mert hiszen nem ismerhet felelt halkan az
                     asszony, és az álarcot visszaigazította arcára. Én gyakran láttam önt házunk
                     ablakából, amint ebben a városban barátaival vagy barátnőivel sétált. A város
                     kicsiny, a korzón nyomban észreveszik az idegent. Bár mi sehová sem járunk, de
                     mindent tudunk odahaza. Így például azt is megtudtuk, hogy ön ismét e
                     városkában van, ahol előkelő és kevésbé előkelő barátaival mulatozni fog a mai
                     álarcos-bálon. Öltönye...</p>
                  <p>- Rendben van, asszonyom, ha szabad így neveznem?</p>
                  <p>- Igen, asszony vagyok, habár a férjem elhagyott.</p>
                  <p>- Azt hiszem, a nevét is megmondhatja, hisz holnapra úgyis megtudnám.</p>
                  <p>- Megmondom. Pálházi Ferencné vagyok. A keresztnevem Georgina.</p>
                  <p>- A Pálházi nevet ismerem. Előkelő úr, régebben gárdatiszt e névnek viselője.
                     Híres párbajok és kaszinói mulatságok jutnak eszembe...</p>
                  <p>- Valóban, a férjem tetőtől talpig gavallér, ugyanaz, akire ön gondol. És a mai
                     éjszakán mégis oly merényletre gondol, amelynek megakadályozásához az ön
                     segítségére van szükségem, Szindbád úr.</p>
                  <p>- Asszonyom, velem rendelkezhet.</p>
                  <p>- Nos, uram, arról van szó, hogy férjem, akitől már régebben törvényesen
                     elváltam, ma éjszaka akarja elrabolni nálam levő ötesztendős fiacskánkat. Egy
                     börtönviselt, mindenre elszánt ember, bizonyos Sármai társaságában itt van az
                     álarcos-bálon. Ha jelentéseink nem csalnak, Sármai a nagy francia király
                     lovagjának van öltözve, míg Pálházi remekbe öntött alakját bő bohóc jelmez födi
                     el. Mi a Francia kastély szomszédságában lakunk. Az utca, a környék ez éjjelen
                     az álarcos-bál vigalmától hangzik. Éjfélkor Sármai föllép az erkélyre, az
                     ajtóhoz már megvan a kulcsa, a háló­szobában egyedül alszik a fiacskám, mert én
                     a bálon vagyok, a német nevelőnő a házmesternél farsangi fánkot eszik...</p>
                  <p>Szindbád meglepett mozdulatot tett.</p>
                  <p>- A rendőrségre óhajtja figyelmemet fölhívni? Nem tehetem férjem és gyermekem
                     neve miatt. Barátaim? Nemigen vannak barátaim, öreg háziorvosunkon és Klein
                     bácsin, a bérlőmön kívül, nem érintkezem az emberekkel. Sem én, sem Mariett,
                     férjem első felesége, aki mostanában szintén velünk lakik anyám házában.</p>
                  <p>- És pontos értesülései? - kérdé Szindbád. - Például rólam vagy Pálházi
                     szándékáról?</p>
                  <p>- Igaz, hogy emberi kéz útján jut hozzám, de azt a kezet nem használhatom.
                     Mielőtt eltökéltem volna magam arra, hogy Sármait az erkélyen lepuffantom,
                     önnel óhajtottam beszélni, akit már régen ismerek, amint furcsa barátaival a
                     Francia kastélyban iddogál.</p>
                  <p>Szindbád jó darabig nézett gondolatokba merülve a szevillai asszonyra. Maga sem
                     tudta, hogy min csodálkozik jobban. Az asszony nyugodt, finom szépségén vagy az
                     előadott dolgok rendkívüliségén. Egy regényes helyzet kellős közepén találta
                     magát, amilyen helyzetek után gyakorta vágyakozott, amint kényelmes
                     karosszékében szivarját szívta, vagya kora tavaszi délutánt szemlélte a
                     téliesen elzárt erkély ablakai mögül. A fantáziabeli vitorlás, amelyen annyi
                     nagy vizet és szép kikötőt behajózott idáig, mindig csak arra vette útját,
                     amerre Szindbád keze a kormányrudat fordította. Nőkhöz és férfiakhoz utazott,
                     akiket szeretett; tájakon szállott végig, ahol a régi fogadók mintha egytől
                     egyig a Györgyhöz volnának címezve, mint az angol regényekben, és a hófödte
                     mezőn még a nyulak és rókák nyomai is jól ismertek voltak Szindbád úr előtt. Az
                     ablakok, amelyek előtt elsétálgatott, már régen kinyíltak, midőn halkan
                     megkopogtatta őket, és az öreg szolgálóasszony köténye alá rejtett lámpással
                     kísérte be ismeretlen udvarokon végig, ismeretlen házba. Így élt Szindbád
                     regényeiben. És most egyszerre egy kalandos, furcsa helyzet teremtődött előtte,
                     anélkül, hogyegyetlenegyszer elsétált volna az ablak alatt...</p>
                  <p>A szevillai asszony türelmetlen mozdulatot tett.</p>
                  <p>- Igaz, hogy még messze van éjfél, ám előre akarom elhatározni magam, nem az
                     utolsó percben.</p>
                  <p>A zene most élénkebben hangzott, és karzatán a karnagy lebegve vezényelte a
                     lágy mazurt. Az oszlopok között, a homályos nagy csillár antik fénye alatt az
                     álarcos párok tarka lepkék módjára szökdécseltek. Mint vadrózsabokor a szélben,
                     repkedett halovány ruhája egy rövid szoknyás, finom lábú nőcskének, lakk
                     csizmájában a gárdista, hajporos parókája alatt izzadva tartotta magát a
                     tánczene ütemeihez, míg egy fehér ruhás, piros gombos bohóc nagy rivalgással
                     aranyabroncsot kergetett végig a báli termen.</p>
                  <p>Az ablakokra az éjjeli havazás fehér prémje rakódott, és nem messzire innen a
                     folyó, amely most tartja csatáját a régi híd álmos oszlopaival.</p>
                  <p>- Parancsolja, hogy velem találkozzék Sármai az ön hálószobájában? - kérdezte
                     Szindbád meg­fontoltan, nyugodtan.</p>
                  <p>Georgina heves mozdulatot tett.</p>
                  <p>- Uram, azt kezdem hinni, hogy tévedtem önben!</p>
                  <p>- Önnek nem kell ott lennie, maradjon a bálban.</p>
                  <p>- Ez nem lehetséges. Öreg házmesterünkön kívül csupa nők lakjuk anyám házát. Ön
                     nem léphet be éjszaka abba a házba.</p>
                  <p>- Ha csak nem az erkély ablakán át, mint később Sármai, a betörő - mondta
                     csendesen Szindbád. - A különbség csak az lenne, hogy kegyed maga nyitna ajtót,
                     nem kellene álkulcsot használni.</p>
                  <p>Georgina lehajtotta a fejét, és finom, félkesztyűs kezével csipkekendőjét
                     morzsolta.</p>
                  <p>- Az nem lehet, hogy önt nálam találja valaki. Férjem megtudná a dolgot, és én
                     nagyon röstellném előtte. Habár bizonyos vagyok, hogyPálházi nem merészelne
                     rosszat gondolni.</p>
                  <p>- Hiszen már régen elváltak egymástól.</p>
                  <p>- Az mindegy! - felelte határozottan Georgina. - Annyira sohasem válhatunk el
                     egymástól, hogy éjnek idején más férfiút fogadjak a lakásomon, mikor őt magát
                     sem fogadom.</p>
                  <p>Szindbádnak megvillant a szeme. - Már többször megkísérelte a bejutást önhöz? -
                     kérdezte hirtelen.</p>
                  <p>Georgina elmélázott.</p>
                  <p>- Azt hiszem, többször. De mióta Mariett nálunk lakik, azóta jól viseli magát,
                     és többé nem hordja a cigánybandát sem az ablakaim alá. Mariett sokkal
                     szigorúbb nő, mint én. Neveletlen­séget nem tud megbocsátani. Nem is mertem
                     Mariettnek Pálházi mai tervét elmondani. Gon­doltam, csendben megakadályozom
                     gyermekem elrablását, és Mariett sohasem lesz kénytelen megtudni, hogy mi
                     történt éjszaka a ház másik részében.</p>
                  <p>Szindbád érdeklődéssel figyelte az asszonyt. Előkelősége, finomsága, gyermekes
                     naivsága már az első percekben megindította. És a kaland mindamellett elég
                     veszedelmesnek is látszott, hogy az ember komolyan meggondolja a dolgot.</p>
                  <p>- Az idő múlik - szólt csendesen, gyöngéden Szindbád az asszonyhoz -, el kell
                     tökélnie, hogyan fogadja a betörőt házában.</p>
                  <p>- Lelövöm. És ha nem találom?... Vagy ha eltalálom? Botrány, lárma, rendőrség,
                     újságírók Pestről, és egész nyugodalmas életünknek egyszerre vége van - mondta
                     szinte kétségbeesve az asszony.</p>
                  <p>- Talán figyelmeztetni kellene a férjét, hogy a terve nincsen már titokban,
                     tehát magától elállana szándékától?</p>
                  <p>- Az sem tehető. Pálházinak nem szabad megtudnia azt soha, hogy egy bizonyos
                     kéz útján nekünk tudomásunk van minden lépéséről.</p>
                  <p>- Nehéz dolog.</p>
                  <p>- A gyermek is maholnap felnő, férfias nevelésre leend szüksége; lehet, hogy
                     igaza van Pálházinak, midőn hatalmába akarja keríteni Gyurkát - mormogta
                     töprengve az álarcos asszony. - Talán a gyermek érdekei ellen vétek, midőn
                     elrablását megakadályozom.</p>
                  <p>- Merész lépés Pálházitól...</p>
                  <p>- Nagyon szereti a fiát, és félti Mariett gyűlöletétől, holott Mariett valóban
                     szereti a mi gyermekünket.</p>
                  <p>- Tehát? Az erkélyen várjam talán be Sármait? - kérdezte Szindbád.</p>
                  <p>- Az sem lehetséges... Hogyan kerülhet ön az én erkélyemre tudtom és
                     beleegyezésem nélkül. Pálházi joggal lehetne féltékeny, és bánkódna
                     miattam.</p>
                  <p>- Hiszen már régen elváltak!</p>
                  <p>- Az mindegy - ismételte erélyesen az asszony. - Mariettől is elvált, és
                     sohasem felejtették el egymást. Mariett büszke arra, hogy az én uram felesége
                     volt.</p>
                  <p>Szindbád a kezébe vette az asszony kis kezét, amely olyan gyöngéd és finom
                     volt, mint a messzi délről vattában megérkezett virág.</p>
                  <p>- Mindent megteszek önért, asszonyom. Ne féljen, nem fogom kompromittálni.</p>
                  <p>Georgina hangja megremegett a nyájas szavakra.</p>
                  <p>- Tehát kérem, én azt gondolnám, hogy ön éjfélkor ott sétálgatna véletlenül az
                     erkélyem alatt, a folyó mellett. A házunk előtt kert van, és a vasrácsok elég
                     magasak volnának másnak, de nem Sármainak. Kérem, csak véletlenül... Megtalálja
                     a házat?</p>
                  <p>- Amint én ezt a várost ismerem, a ház, amelyben kegyed lakik, hármasfödelű,
                     sárga ház, amilyent a múlt század elején építettek a franciák.</p>
                  <p>- A kapun címer van, három sassal és nyílvesszővel.</p>
                  <p>- Régi jegenyefák állnak az ablak előtt.</p>
                  <p>- És samoá-függönyök az erkélyen. Tehát ott lesz, pontban éjfélkor. Lehet, hogy
                     látni fog.</p>
                  <p>Szindbád megcsókolta a drága kezet.</p>
                  <p>- Kérem. Mindenesetre boldogabb leszek, ha jelt ád, hogy ébren van, és esetleg
                     reám is gondol.</p>
                  <p>- Én már akkor is gondoltam önre, midőn maga még azt sem tudta, hogy én a
                     világon vagyok - felelte csendesen, elkomolyodva a szevillai asszony, aztán
                     könnyű kendőcskéjét összekapta, és kisuhant a báli teremből.</p>
                  <p>Szindbád a mennyezetre bámult, ahol pufók reneszánsz angyalok kergetőztek a
                     megbarnult falfestményen.</p>
               </div>
            
            <div type="chapter">
               <head>MÁSODIK FEJEZET</head>
               <head>amelyben egy szán jön</head>
                  <p>- Az első igazi kaland - dünnyögte Szindbád, a csodahajós, amint éjféltájban
                     elhagyta a Francia kastélyt, és farkasbundában az ismeretlen ház felé
                     ballagott. - Éppen háromszáz esztendeig kellett várnom erre az órára.</p>
                  <p>Így dörmögött Szindbád a bundagallér mögött, mert az ismeretlen nő szépsége,
                     bája, gyöngéd­sége (amelyet Szindbád már magában barackvirágszínűnek látott)
                     határozottan fölizgatta. A csodahajós - hiszen ismerjük - végigkalandozott
                     ezeregy éjszakát; utazott aranyozott gálya bíbor vitorlái alatt, de mendegélt
                     gyalog, porosan, esetleg éhesen az országúton; nőket hódított meg, kik nem
                     akartak meghódolni; a torony ablakából az alant fekvő polgárházak titkait
                     kémlelte, és egy szoknyafodor után elment a hegyekbe. És bár ennyit tapasztalt,
                     látott Szindbádunk, a farsangi éjszakán komoly megilletődéssel szedte hosszú
                     lábait a Francia kastély környékén - egyetemi hallgató volt ismét Oxfordban, a
                     Themzén evezett, és egy londoni színésznőbe volt szerelmes, miss Toterhaybe. És
                     hetenkint Londonba utazott.</p>
                  <p>A házat csakhamar megtalálta a Francia kastély háta mögött, a folyópart
                     közelében. Régi urasági ház volt, amelyben bizonyosan volt valahol egy széles,
                     aranyozott lábú ágy, amelyben a családi hagyományok szerint egyszer Mária
                     Terézia aludt.</p>
                  <p>A ház most sötét volt, és egyenletes, nyomtalan hóréteg borította a kertecskét
                     a ház előtt. A három jegenyefa olyan szikáron állott helyén, mint sovány
                     jezsuita páterek. A gömbölyű erkély samoá-függönyei habosan borították a
                     jégvirágos ablakot.</p>
                  <p>Szindbád már jó darab idő óta sétált a ház körül, a merénylőknek nyomuk sem
                     volt. Ha a folyó nem beszélgetett volna a háta mögött a befödött híd régen
                     ismert pilléreivel, akkor valóban elunhatta volna Szindbád az éjszakai sétát.
                     Ám a folyó fáradhatatlanul hozta hátán a jégtáblákat, és olimpusi makacssággal
                     csapkodta a híd lábaihoz.</p>
                  <p>A Francia kastély báli termének hátulsó ablakai idáig látszottak, és néha
                     elsuhantak a párok az ablakok mögött.</p>
                  <p>Egy-egy színfolt a jégvirágos üveg mögött, egy cseppnyi rózsaszín egy női
                     arcról vagy nyakról; egy elsuhanó hajbodor, kipödrött bajusz és egy szegletes
                     férfifej: ez volt a bál innen az utcáról, amely bál már hónapokkal előbb
                     izgalomban tartotta Magyarországnak egy jó részét.</p>
                  <p>A régi vigadóház széles oszlopaival, lapos, messzeálló fedelével (hol a vásárt
                     tartották esős időben) olyan közömbösen hunyorgatott kivilágított ablakaival,
                     mint egy vén éjszakázó, aki vacsora után feketekávéját mindennap táncos helyen
                     fogyasztja el.</p>
                  <p>Távolabb régi házak, ódon kertek füleltek a folyó hátán történő eseményekre,
                     egy udvari épületen hangos csendüléssel ütött az óra tizenkettőt. Szindbádnak
                     olyant dobbant a szíve, mint bármely regényhősé.</p>
                  <p>Messziről halk csilingeléssel szán közelgett. Ernyős szán volt, ruganyos
                     talppal, amilyenen falusi uraságok egymás látogatására szoktak járni vagy
                     hetivásárkor a városba, amikor a Francia kastély előtt egész éjszaka vár a
                     szán, és benne búskomor lovak.</p>
                  <p>A szán hirtelen megállott, és az ernyő alól magas, megtermett férfiú lépett ki.
                     Hosszú bundája alól kinyúlott vékony kardjának vége, valamint harisnyás lába,
                     csatos félcipője. A fején tollas barett, és a kezében kis táska. A szánból
                     valaki megszólalt, a házra mutatott, amely csöndesen látszott aludni a
                     samoá-függönyök mögött, holott bizonyára halálos aggodalom némítja ott a
                     szíveket.</p>
                  <p>A nagytermetű férfiú ügyet sem vetett Szindbádra, aki pedig a félhomályból az
                     út közepéig lépett előre. Mintha a világ legtermészetesebb dolgát cselekedné,
                     átvetette magát a kerítésen, amelynek hegyein most kis hósüvegek
                     helyettesítették nyári napok aranyozását. A látogató nemcsak tornászi
                     ügyességét bizonyította be, hanem csakhamar mint mechanikus is vizsgát tett. A
                     kis táskából előszedett szerszámokkal úgy kezdett dolgozni az erkélyajtón,
                     amint a harkály kopog az erdő mélyén. Az erkélyajtó föltárult.</p>
                  <p>Szindbád akkor háromszor a levegőbe lőtt.</p>
                  <p>A lövöldözés láthatólag nem tetszett az erkély körül szorgalmaskodó férfiúnak,
                     mert abbahagyta munkáját, a kerítéshez visszatért. A szánban a hórihorgas lovak
                     nyugtalankodva kapkodták hegyes fejüket, és a szánban ülő férfiú keményen
                     meghúzta a gyeplőt, mialatt halkan egy bizonyos szentet emlegetett.</p>
                  <p>- Valami baj van? - kérdezte a kerítés mögüli férfiú a szánkást.</p>
                  <p>- Úgy látom, valaki megzavarja a dolgot, Benedek. Hagyjuk máskorra. A
                     szomszédban most világosság támadt, hangokat hallok.</p>
                  <p>- Kár, mert már a nehezebb részén túl vagyok, furfangos angol lakat volt az
                     ajtóra erősítve.</p>
                  <p>- Most már a fogadó felől is jönnek. Jöjjön, Benedek, mert itt hagyom.</p>
                  <p>Az emígy biztatott férfi egyetlen ugrással átvetette magát a kerítésen, majd a
                     szánban termett, és a pompás lovak állóhelyükből hosszú ügetésbe ugrottak. A
                     szán kísérteties gyorsasággal tűnt el a folyópart kanyarulatánál.</p>
                  <p>Amint a szán elsuhant, a néma és alvó házban is gyönge világosság támadt. A
                     félig nyitott erkélyajtót egy fehér kéz bezárta csöndesen, a függöny egy kissé
                     félrehúzódott. Szindbád mozdulatlanul állott a havas országút közepén.</p>
                  <p>Aztán csakhamar elaludt a gyönge fény a függönyök mögött. Ismét csendesség
                     lett.</p>
                  <p>A folyó konok hűséggel csapkodta a jégfejszékkel a régi híd lábait.</p>
                  <p>Szindbád egy másodpercig arra gondolt, hogy hivatásának immár rendes ember
                     módjára eleget tett, akár el is utazhatik a hajnalban átjáró expresszvonattal a
                     városból, midőn húzni-vonni kezdte valamely benső érzés a ház felé. Már ölnyi
                     mélységben is feküdt a befagyott folyó vizében, elsüvöltött füle mellett a
                     pisztolygolyó, és két szeme közé, szinte tudományos biztonsággal fúródott egy
                     alkalommal a francia úr tőre, tehát nem tudta otthagyni a lakat nélküli
                     erkélyajtót, sem a kertet, amelynek haván mély nyomait már úgyis ott hagyta
                     imént a derék Benedek úr. Mert a táj elcsendesedett, a szánkó messze járt, és a
                     világosság is elaludt a finom régi házban.</p>
                  <p>Ifjú korában ügyesen mozgott a kötélhintán a magasban, egy hajporos,
                     nefelejcskék szemű lovarművésznő kedvéért félesztendeig utazott együtt a
                     Variante-cirkusszal. A kerítésen átkelni könnyű föladat volt számára, és
                     ujjnyomásra az erkélyajtó is csendben kitárult. Egy másodperc múlva
                     délinövényekkel megrakott erkélyen találta magát, azután finom lakószobákban
                     szokásos könnyű illat lengett arca körül. A kályhából a hamvadó parázs
                     olyanformán világított, mint egy vadállat szeme.</p>
                  <p>Midőn a szoba közepére ért volna, mialatt a bútorokat tapogatta, hirtelen
                     fölgyulladt a mennyezeten egy antik csillár villamos lámpája. A megvilágosodott
                     szobában az ajtó mellett Georgina állott, a kezében lövésre emelt fényes kis
                     pisztoly, a szevillai nő ruhája helyett immár puha, halavány rózsaszínű
                     pongyola fedte a közepesnél valamivel kisebb termetét. A szívalakú arcocska
                     fehéren tündökölt, a harmatos szempár elszánt komolysággal szegeződött a
                     pisztoly csövével együtt Szindbádra. - Távozzon!</p>
                  <p>- Szeretem, Georgina - felelte egyszerűen Szindbád, és nyugodtan a
                     pisztolycsőbe nézett.</p>
                  <p>- Ezt máskor is megmondhatta volna - felelte az asszony. - Valóban nem
                     tételeztem föl önről ezt az elbizakodottságot. Lármát csapok, és elfogatom önt
                     mint betörőt.</p>
                  <p>- Megteheti - felelt Szindbád igen nyugodtan, mert az asszony hangjában
                     megcsendült a félelem, a megindultság, finoman, mint régi aranypénzek hangjában
                     a hamiskás velencei arany pengése. - Látni akartam magát még ma, a kezét
                     megcsókolni, aztán tovább utazni, hogy többé sohase lásson.</p>
                  <p>- Ezért tette kockára az életét? - kérdezte kissé megkönnyebbülve a szorongó
                     asszony, és kezében remegni kezdett a pisztoly.</p>
                  <p>- Mit ér az egész élet, ha egyszerre céltalannak és üresnek kezdjük látni? -
                     rnondá halkan, ábrándosan Szindbád. - Az én életem már elvégeztetett ma este,
                     midőn magát megláttam, Georgina, és hangja szívemre szállott, mint rózsaszínű
                     felleg. Vonatra ülök, messzire utazom, de magát többé már úgysem felejthetem
                     el. Élni fogok talán, de örökös vágyakozásban, álmodozásban, és minden
                     gondolatom ezután csak maga körül borong, mint a szent dervisé Mekka mecsetje
                     körül. Kegyed szerelmes, boldog-boldogtalan férfiúvá tett egyszerre, holott azt
                     hittem, hogy szívem már halott, mint a tél fagyában megdermedt madár az erdő
                     havában. Szeretem magát, csupán ennyit akartam mondani. És most már el is
                     megyek.</p>
                  <p>Szindbád mélyen meghajolva hátrált.</p>
                  <p>Midőn az erkélyig ért, fölemelte a tekintetét.</p>
                  <p>- Haragszik rám?</p>
                  <p>Az asszony mozdulatlanul, elfehéredve állott helyén.</p>
                  <p>- Nyújtsa a kezét, és mondja, hogy nem haragszik - szólott esdeklő hangon
                     Szindbád. - Adjon egy virágot a hajából, egy mosolyt, és én eltűnök
                     nyomtalanul, hogy soha többé alkalmatlansá­gára ne legyek.</p>
                  <p>Az asszony erre lágy, de vonakodó lépésekkel közeledett. A pisztolyt
                     leeresztette, és bal kezét, amelyen a karikagyűrű mellett egy régi, zöldszínű
                     ékkő ragyogott, csendesen Szindbádnak nyújtotta.</p>
                  <p>- Nem haragszom - mondta halkan.</p>
                  <p>Szindbád megcsókolta a kis kezet, amelynél drágább most nem volt semmi előtte a
                     földön.</p>
                  <p>- Isten önnel, Szindbád - szólott Georgina. - Ha a véletlen is úgy akarja,
                     akkor még látni fog.</p>
                  <p>Szindbád szótlanul meghajolt, és aztán gyorsan lekúszott az erkélytől.</p>
                  <p>Később visszanézett az elsötétedett régi urasági házra, és feje körül, mint a
                     zajló Dunán a jégsirályok, úgy röpködtek az ábrándos gondolatok.</p>
               </div>
            <div type="chapter">
               <head>HARMADIK FEJEZET</head>
               <head>amelyben a színészet is fölbukkan</head>
                  <p>A Francia kastély piac felőli oldalán volt a színház bejárata. Egy bőkezű,
                     régen meghalt gróf alapítványából tartották itt a színészetet, mert a színház
                     alig jövedelmezett valamit. Magyarországon a vasúti fővonalak mentén az emberek
                     bizonyos távirati stílusban élnek. A “gyorssal” estére Pestre, vagy Bécsbe
                     “szaladnak” - a szegény színészek még nem tudtak a legújabb darabok felől,
                     midőn azt már csaknem az egész város megnézte Pesten. A nemes gróf, akinek
                     címere sok mindenfelé volt látható a Francia kastélyban, a kettősfarkú oroszlán
                     a vörös medvével, amint kőbe vésetten a színház előcsarnokában álldogált,
                     szomorúan tapasztalhatta, hogy a látogatók száma évről évre megfogyatkozik. Az
                     igazgató mélabúsan sétálgatott a hátulsó bejárat körül, ahol a régi színlapok
                     csaknem falvastagnyira fedték a tölgyfakaput.</p>
                  <p>Narancshéj, hervadt virág, cifra cukorkás dobozok hevertek itt a földön, a
                     színésznők vígan szaladgáltak föl a kopott grádicson öltözőikbe, míg Rápolti, a
                     színházi szolga sört hordott a folyóparti Vörös békából, ahol tudvalevőleg
                     többször csapolnak naponként. Az őszfejű igazgató lelkes Shakespeare-imádó
                     volt, és szerette Hamletet, Leart, Coriolánt, de miután a drámai előadásokra
                     még a rendes bérlők sem váltották meg jegyeiket, kénytelen volt elvei és
                     meg­győződése ellenére az operett múzsájának áldozni. Miközben kedvetlenül
                     fordított hátat a színpadnak, Szirovka, a karmester esténként elfoglalta helyét
                     a zenekarban, amelyet a katonabanda néhány tagja egészített ki, míg
                     Szentlőrinczi, a drámai hős hétszámra nem mozdult ki a Vörös békából. Az
                     igazgató neje - egykor hírneves csillag a vidéki drámában - elhízott, és
                     befőttes üvegeket kötözgetett, míg Szalánczi kisasszony napról napra énekelt az
                     operettekben, és némi tiszteletnek örvendett a városban.</p>
                  <p>Szindbád természetesen jóbarátságban volt a színészekkel, mert mindig szerette
                     a vidéken csavargó múzsát, és Szentlőrinczivel a régi szép klasszikus darabok
                     fölött együtt búslakodott a Békában, de estére megjelent Szalánczi kisasszony
                     öltözőjében is, ahol mindig volt egy bókja, egy szál virágja a kisasszony
                     számára, aki a színpadról kellemetes jelenség volt. Közelről kissé himlőhelyes
                     volt az arca, és szép szeme körül hajszálait már elhelyezte a hervadás. De
                     finom, jóízlésű teremtés volt, aki sohasem vattázta túlságosan a trikót, bár
                     ezt az első sorban ülő látogatók a helybeli színésznőktől megkövetelték. Edit -
                     mert hiszen így hívták - otthon főzött, és az utcákon alázatosan, fekete
                     kalapkájában csöndesen bólingatva ismerőseinek, sietett végig a városon, és
                     sohasem hordott föltűnőbb ruhát, mint bármely úriasszony a városban. Barna haja
                     sohasem volt boglyas, de a nagyszabású frizurát sem kedvelte. Könnyű kis
                     fátyolt kötött arca elé, amelyet azonban olyan bájosan helyezett el, hogya
                     városi nők ezt mondták: “Edit mégiscsak színésznő!” Editnek tudniillik sok
                     barátja és még több barátnője volt a városban, mert hírneve kifogástalan volt.
                     Az őszfejű direktor azon furcsa, régimódi emberek közé tartozott, aki ezredes
                     módjára őrködik tisztjei hírnevére. Adósságot, botrányt és egyéb
                     könnyelműségeket nem követhettek el nála a tagok. A színészek az úri kaszinóba
                     jártak biliárdozni, és néha párbajoztak. A nők otthon ültek, vagy látogatóba
                     jártak az úri házakhoz, amelyek egytől egyig nyitva voltak számukra.</p>
                  <p>Egy este azt kérdezte Szindbád az öltözőben Szalánczi kisasszonytól:</p>
                  <p>- Edit maga jár biztosan Pálháziékhoz is, abba a folyóparton levő ócska
                     házba?</p>
                  <p>- Igen, barátnőim a hölgyek. Néhanapján a hatos számú páholyban szoktak ülni,
                     de előbb információt kérnek a darabról.</p>
                  <p>Szindbád nevetett.</p>
                  <p>- Sajátságos nők, úgy élnek, mint a középkorban, talán még elpirulnak a kövér
                     Bunkói tréfáin is?</p>
                  <p>- A mi komikusunkat nem tartják elsőrangú erőnek. A karzatnak játszik, mint már
                     többfelé a városban hallottam. Persze, mert csak a karzaton vannak többnyire
                     emberek.</p>
                  <p>- Szeretnék egyet-mást hallani a Pálházi hölgyekről - kérte Szindbád a
                     színésznőt.</p>
                  <p>- Most nem érek rá, mert végig a felvonáson dolgom van. Ellenben a másodikban
                     van egy kis időm, hisz tudja, a “Madarász” megy.</p>
                  <p>A Postás Milka zöld kalapját már a hajára tűzte, és az ügyelő másodszor
                     nyitotta ki az öltöző ajtaját. Kívülről csengve hangzott a zenekar gyors
                     játéka, a fölvonás megkezdődött.</p>
                  <p>A pirossal és arannyal díszített nézőtér alig telt meg, a kedves kis színház
                     mennyezetén szinte elárvultan henteregtek a festett angyalok, és a súgólyukból
                     erősen hangzott a súgó hangja az üres szálában.</p>
                  <p>Szindbád önkéntelenül körülnézett a páholysoron, amelyet a város előkelő
                     hölgyei tartottak megszállva. Idős patrícius asszonyok itt-ott egy rendjeles
                     öreg úr ezüstös feje. Egy páholyban három kipirult arcú fiatal leány, majd egy
                     öreg grófnő társalkodónőjével, továbbá a térparancsnok sovány és számos
                     leányaival. A polgármester egy finom fejű öreg uracska, frakkban és nőies,
                     gyöngy­ház­nyelű látócsövét élénken forgatva jobbra-balra.</p>
                  <p>A hatos számú páholyban pedig három hölgy, kissé hátrahúzódva a páholy
                     függönyei mögé, de Szindbád nyomban megismerte Georginát, bár most divatos nagy
                     kalap volt rajta, amelyen a hatalmas fehér strucctoll hátrahajlott, mintegy
                     havas fényben tündökölve a fekete bársonyon.</p>
                  <p>Látta-e Georgina Szindbádot, amint helyét a második sorban elfoglalta, és alig
                     észrevehetőleg meghajolt a hatos számú páholy felé? A színházban, mint mondám,
                     igen kevesen voltak, és mindannyian hivatalos, szinte komoly meggondoltsággal
                     üldögéltek a látogatók, mint olyanok, akik nem mulatságból vannak itt, hanem
                     mert támogatni kell a szegény színészeket. A színpadon Szalánczi kisasszony
                     csaknem elcsúszott, midőn fiatalos fürgeséggel és pajkos jókedvvel beugrott a
                     kulisszák mögül, az énekes olyan buzgalommal fújta Ádám dalát, mintha az élete
                     függne a sikertől, és Szirovka, a szőke, hosszúhajú karmester kézzel-lábbal,
                     lebegve, féloldalra esve, majd hirtelen kiegyenesedve, mint egy kötéltáncos
                     dolgozott a karmesteri széken, míg a nézőtéren az a régies szabású frakkba
                     bújt, kigöndörített pofaszakállú szem­üveges úr és valamennyi társa arra
                     gondolt, hogy mennyi terhet kell elviselni a közpályán szereplő embereknek! A
                     patrícius dámák szigorú tekintettel mérték végig Szalánczi kisasszony
                     toalettjét, nem találnak-e benne valami kifogásolni valót? Nem, nem, a ruhácska
                     meglehetősen avult volt, és a fűzőscipőnek elég alacsony a sarka. Csak a
                     szemével ne kacsingatna annyiszor, vagy ezt talán a szerep írja elő?
                     Mindenesetre változtatni kell a szerepen, majd holnap, uzsonnánál megbeszélik
                     ezt a kisasszonnyal. A régi felvidéki városka lakosai, akik hetenkint többször
                     is Pestre vagy Bécsbe “szaladnak a gyorssal”, hogy végiglumpolják az éjszakát,
                     megnézzék a balettet az operában, a táncosnőkkel poharat koccintsanak az
                     Olympia földalatti csarnokában, és hajnalban káposztalevest egyenek az artista
                     korcsmában, amely mulat­ságokban gyakran maguk a patrícius dámák is részt
                     vettek, mint nagyanyáink idejében a fürdőhöz való kirándulásban, a Francia
                     kastélyban szigorú gonddal őrködtek arra, hogy Szalánczi kisasszony sohase
                     mutathassa meg harisnyakötőjét, szegény.</p>
                  <p>A hercegi páholyban is némi mozgalom támadt. Két fehérköpenyes, merev
                     katonatiszt ereszkedett a bársony fotelekre, és a színlapot oly komolysággal
                     nézték végig, mint a szolgálati parancsot. Aztán szigorúan a színpadra
                     néztek.</p>
                  <p>Látja-e Georgina Szindbádot, aki, midőn ezt föltűnés nélkül teheti:
                     gyönyörködve legelteti szemét a hatos számú páholyon, a benne helyet foglaló
                     strucctollas kalapon, Georgina kedves arcán, amely meglehetős érdeklődéssel
                     figyel a színpadon történendő dolgokra?</p>
                  <p>A páholy első székén egy ezüsthajú asszonyság foglalt helyet, akit gondosan
                     szoktak felöltöztetni egy régi kép után, amely kép az ebédlő sarkában függ, és
                     esetleg boldogult Amália Mária főhercegnőt ábrázolja. A kesztyűk könyökig
                     érnek, és a kis legyező szakadatla­nul eltakarja az arcnak az egyik felét. Az
                     öreg dáma néha halkan, gyermekes jókedvvel mer nevetni, de csakhamar tetten éri
                     magát, és a legyezőt arca elé emeli.</p>
                  <p>A másik hölgy, Georgina mellett, lehetne egy angol lady az Anna királynő
                     korabeli képekről, ha Szindbád nem tudná, hogy az illető Roncsy Mariett,
                     Pálházi első felesége. Mariett olyanformán ül a széken, mintha lóháton ülne,
                     nyeregben, kinyújtott derékkal. A kis kalapja mellett egyetlen hosszú
                     fácántoll, amely férfias kifejezést ad arcának. Állát mindig egy kissé
                     hátrahúzza, homlokát előre, mintha a makrancoskodó paripát fékezné a szárakkal.
                     A szeme szürke, nyugodt, szinte szenvedély­telen, mint a nagyon előkelő dámáké
                     Angliában. A grófság első hölgye ilyen a képeken és a regényekben, a kopófalka
                     társaságában a vörösfrakkosok élén lovagol, és könnyedén veszi az akadályokat.
                     Hamvasszürke haja, amely messziről ősznek látszik, arról beszél, hogyebben a
                     ladyben vagy nagyon kevés, vagy igen sok adag hiúság van. Szindbád pompás
                     lóverseny-távcsövén át teljes biztonsággal látja, hogy a gyöngéden halovány és
                     lassan hervadó arcon csupán a friss hideg víznek van nyoma, rizspor vagy festék
                     hiányzik onnan.</p>
                  <p>És az előkelő szép hölgyek teljesen magukra hagyva üldögélnek páholyukban,
                     mintha senki sem törődne velük. Egy rendjeles öregúr bólint csupán feléjük a
                     földszintről, akinek üdvözlését az ezüst hajú asszonyság fogja föl, és
                     legyezőjével viszonozza. A hosszúlábú gavallérok ásítozva (mint a színházban
                     szokás) ballagnak ki és be a széksorok között, a császárszakállas térparancsnok
                     tábori kabátjában mozdulatlanul, szinte megmerevedve ül szomszéd páholyában a
                     leányai között, de hirtelen csupa készség, figyelem és előzékenység egy
                     pillantás alatt gőgös tartása, amint a hatos számú páholyból az öreg asszonyság
                     megszólítja, és valamit kérdez legyezője mögül.</p>
                  <p>A tábornok előrehajlik, nagy tisztelettel válaszol - aztán pufog tovább a
                     nagydob, az előadás csendesen halad, hacsak a földszintről érkező hosszadalmas
                     ásítások valahol majd meg nem akasztják.</p>
                  <p>Szindbád a hátulsó ajtón a színpadra sietett, mint ezt fiatal korában gyakran
                     cselekedte.</p>
                  <p>- Gratulálok, Edit - kezdte -, ma ismét tanúbizonyságot tett páratlan
                     művészetéről. A hangja, az egyénisége egyszerre megtölti a színpadot, nem látni
                     ott mást, mint magát. Kérem, fogadja hódolatomat!</p>
                  <p>A színésznő egy pohár sört hajtott föl, és perecet ropogtatott. Szomorkásan
                     mosolygott.</p>
                  <p>- Kegyed nem is látott engem - mondta halkan és nyugodtan -, a szemét le sem
                     vette a Pálháziék páholyáról. Azt hiszem, ezt mindenki észrevehette a
                     színházban. Mi dolga van magának Pálháziékkal?</p>
                  <p>Szindbád vállat vont.</p>
                  <p>- Azt hiszem, semmi. Csak érdekelnek, mert furcsa népek, két elvált asszony,
                     egy férfiú feleségei együtt élnek, és mondják, hogy még egyik sem akarta
                     megmérgezni a másikat.</p>
                  <p>- Ah, hogy gondol ilyent? - kiáltott föl becsületes, asszonyos tiltakozással
                     Szalánczi kisasszony. - Élnek, halnak egymásért, és olyan harmonikusan töltik
                     életüket, mint egy szép Chopin-ábránd.</p>
                  <p>- Hallom, kegyed bejáratos házukhoz.</p>
                  <p>- Igen, azon szerencsés és ritka kivételek közé tartozom, aki előtt megnyílik
                     jól elzárt szalonjuk. Néha-néha érdeklődnek a színészeti dolgok iránt, és tőlem
                     tudják meg azt, amit a bécsi újságból nem olvashatnak. Másrészt Európa legjobb
                     divatlapját találni náluk, és finom ízlésük gyakran kisegített
                     toalett-gondjaimban. A házban van egy kis princ, az ötesztendős Gyurka. Egy
                     csoda­gyermek, aki művészi módon zongorázik, mert Mariett művésznő a
                     zongorán.</p>
                  <p>- Anyagi gondokat nem szenvednek?</p>
                  <p>- Úgy tudom, az öreg asszonyság meglehetősen gazdag, és különben is igen
                     takarékosan élnek. Bár a városban ők hordják a legjobb cipőt és a legdrágább
                     kalapot.</p>
                  <p>- Mégis, mivel töltik el életüket?</p>
                  <p>A színésznő tükre elé ült, és némi javításokba kezdett arcán. Szórakozottan,
                     csendesen beszélt:</p>
                  <p>- Én már sokfelé játszottam Magyarországon, amint tudja, Szindbád, fölléptem
                     Pesten, Kolozsvárott, és mindenütt ünnepeltek, de ilyen furcsa várost eddig még
                     nem ismertem. Valami régi álomvilágban élnek itt az emberek, mintha egy elzárt
                     leveles-láda vagyócska ruhaszekrény fiókjaiban töltenék napjaikat. Hangos szót
                     alig hallani a házak belső szobáiban, és a karosszékek a kandallók mellett
                     mindig el vannak foglalva. Knopf és fia, a helybeli könyvkereskedő több német
                     és francia könyvet ád el, mint magyart, de a regényekből csak az ábrándozást, a
                     halk, előkelő, szenvedélytelen hangokat tanulják meg az idevalósiak, nem pedig
                     a gyújtó szenvedélyeket. Azelőtt magam is egy kis ördög voltam a színpadon,
                     mint a kritikusok gyakorta megírták: csupa elevenség, temperamentum, szenvedély
                     égett játékomban. Emlékszik Sebestyén doktor szavaira? Mióta idekerültem,
                     lassan átalakultam, ma olyan vagyok, mint egy porcelánbaba... Nemde
                     porcelánbaba vagyok, Szindbád? Porcelánbaba egy finom üzletből, ahonnan a
                     főhercegkisasszonyok részére is vásárolnak.</p>
                  <p>- Maga egy csodálatos művésznő, mindig a publikum ízlése szerint játszik, s ez
                     a legnehezebb művészet - felelt bókolva Szindbád. - De hát a Pálházi kastélyban
                     is piros vér folydogál az asszonyok ereiben! A vérnek az a természete, hogy
                     néha nyugtalankodik, akaratoskodik, és nem elégszik meg a divatlappal vagy a
                     karosszékkel!</p>
                  <p>- Nem értek hozzá - felelte csiklandós nevetéssel Szalánczi kisasszony. - Az én
                     vérem olyan nyugodt lett ebben a városban, mint egy öreg udvari dámáé.</p>
                  <p>- Nem udvarol nekik senki?</p>
                  <p>- Minden városban tiz-húsz udvarlóm volt egyszerre, itt csak az öreg
                     katonatisztek fordulnak utánam az utcán. Akik még csatában voltak. Mert a
                     fiatal hadnagyok manapság már csak a cukrásznál biliárdoznak.</p>
                  <p>A festékszagú kis női öltözőben, ahol a falnak olyan bolthajtása volt, mint egy
                     börtönnek, rózsaszínű púderfelhők közepette még sokáig panaszkodott volna Edit
                     kisasszony a helybeli vízre, levegőre, de a csengő megszólalt, fölvonása
                     kezdődik. Jelentőségteljesen megszorította Szindbád kezét:</p>
                  <p>- Ha Pestre ér, remélem, írat rólam a lapokban. Önnek jó összeköttetései vannak
                     - így szólt a művésznő, és hívogató mozdulattal nyújtotta meztelen vállát
                     Szindbád felé.</p>
                  <p>Szindbád tehát gyorsan megcsókolta a bepúderezett vállat, és magában dörmögve
                     sietett a nézőtérre.</p>
                  <p>- Milyen ostoba minden színésznő! - mormogta. - És én még nemrégen rajongtam
                     Editért!</p>
                  <p>Midőn a hatos számú páholy mellett elhaladt, és félénken lesütötte a szemét, a
                     páholyból egy jól ismert, igen kellemetes zenéjű hang megszólalt:</p>
                  <p>- Szindbád úr!</p>
                  <p>A férfi boldog mosollyal emelte föl a tekintetét.</p>
                  <p>- Asszonyom.</p>
                  <p>- Legyen szerencsénk! - ismételte az előbbi drága hang.</p>
                  <p>Az öregasszony nyájasan legyintett fekete legyezőjével, míg Mariett nem titkolt
                     érdeklődéssel nézett szürke szemével Szindbád halvány arcába. Csupán a kis
                     szívalakú arcocskán látszott a zavarnak, lámpaláznak némi pirossága, mintha
                     valami igen nagy dolgot cselekedett volna.</p>
                  <p>- Uram, kapitány úr, fogadja köszönetét egy egyszerű asszonynak - kezdte finom
                     mosollyal az öreg asszony. - Megtudtuk, hogy ön lövöldözött azon a kérdéses
                     éjszakán, midőn a rablókat elriasztotta házunkból, kapitány úr, hálás köszönet
                     érte. Azóta intézkedtem, hogy rendőr álljon a folyóparton, írtam a
                     hercegnek.</p>
                  <p>- Nem vagyok kapitány - felelte Szindbád, és titkosan a Georgina arcocskájára
                     nézett. A kis nő füllentett valamit anyjának, de hisz rövidesen kiderül minden,
                     hogy mennyi maradt meg közös titoknak az elmúlt éj eseményeiből.</p>
                  <p>A gömbölyű kis széket olyanformán helyezte el, hogy mindig láthatta a páholy
                     rostos függönyei alatt Georgina rózsaszínű arcát, de nem vette le szemét
                     Mariettről sem, aki hallgatagon kémlelte végig Szindbádot, mintha már nagyon
                     régen látott volna férfiembert.</p>
                  <p>- Ön nem kapitány? - kérdezte hideg, csodálkozó hangon Mariett. - Minket úgy
                     informáltak (és most Georginára nézett), hogy Szindbád úr szolgálaton kívüli
                     kapitány egysziléziai dragonyos ezredben.</p>
                  <p>- Bizonyára a testvére - mondta gyorsan Georgina, és hirtelen Szindbádra
                     pillantott.</p>
                  <p>- Igen, a testvérbátyám szolgál - mondta Szindbád titkon elmosolyodva. Tehát
                     udvarképes foglalkozást talált ki számára a kis nő, mielőtt családja körébe
                     bevezette? Persze, az ő semmittevő foglalkozása nemigen lett volna ajánlatos a
                     régi szalonajtó föltárásánál.</p>
                  <p>A szíve csendesen, de boldogan dobogott, hisz íme Georgina maga nyújtott
                     segédkezet, hogy közelébe juthasson. Lopva rápillantott Georginára, de miután
                     észrevette, hogy lesütött pillái alól Mariett egyetlen mozdulatát sem felejti
                     ki, csakhamar az öreg asszonysághoz fordult, és míg arca, szíve, szeme szinte
                     megmámorosodva lehelte magába a páholy ifjú asszonyaiból kiáradó gyöngéd
                     illatokat, finom mozdulatokat és lágy vonalakat, az öreg asszonysággal
                     Széchenyi István régi báljairól beszélt.</p>
                  <p>A beszélgetés végén engedelmet kapott arra, hogy a Pálházi-szalonban másnap,
                     csütörtökön négy órakor megjelenhessen.</p>
                  <p>- Mert csak akkor fogadunk - mondta most Georgina, és titkos, rejtett
                     pillantást vetett Szindbádra, ama éjszakai kalandra célozva.</p>
               </div>
            <div type="chapter">
               <head>NEGYEDIK FEJEZET</head>
               <head>amelyben csupán tiszteletre méltó emberekkel találkozunk</head>
                  <p>Szindbád a régies szalonban, amelynek falán nemegy megholt osztrák császár és
                     főherceg képe díszlett (a család mindig dinasztia párti volt), természetesen a
                     Mariett környékén foglalt helyet csütörtök délután, mert Georginába volt
                     szerelmes.</p>
                  <p>A császárpiros, aranyozott bútorok kissé megkopott fényben ragyogtak, és az
                     antikságnak valami olyan zománca volt itt mindenen, amely már szinte
                     keresettnek látszott. Kerek rózsakoszorús rámák közé akasztott női fejek,
                     parókás, nyírott bajuszú urak a falakon. Fehér kabátban a fiatal császár, és
                     nem messzire, csaknem a terem főhelyén egy rózsaszínű arcú Metternich hercegnő,
                     aki abroncs­szoknyában, ékszeresen uralkodott a szalon fölött. A kép sarkában a
                     hercegi család címere. Fehér bóbitás, szenveteg arcú német szobaleány, egy
                     inasruhába öltözött, strázsamester bajuszú idős férfiú tekintélyesen és unottan
                     jártak a vendégek körül, akik Szindbádon kívül még doktor Corvinusz nevű
                     férfiból (akit Szindbád magában csodadoktornak nevezett) és egy igen előkelő
                     tartású, idősebb grófnőből állottak. A grófnő aranyfoglalatú lorgnettjén át
                     többször csodálkozva nézett Szindbád felé, majd bizonyos méltatlankodással
                     vitte át a franciáról németre a beszélgetést, amelyet az öreg asszonysággal és
                     a csodadoktorral folytatott. A németet lerchenfeldi dialektussal beszélte a
                     tiszteletre méltó dáma, és bizonyos volt, hogy sehogy sem tetszett neki
                     Szindbád, aki igen fesztelenül, bohémes allűrökkel mozgolódott a jószagú
                     szalonban.</p>
                  <p>(Regényekben és színdarabokban számtalanszor le voltak írva a Pálháziékhoz
                     hasonlatos szalonok. Ezeket egy divat szülte, és egy divat tartotta életben, a
                     Biedermeier. Mondják, hogy Pozsonyban, valamint Bécsnek régi házaiban még ma is
                     ülnek e doktor Corvinuszok az aranyozott, keskenylábú székeken, és a vén dámák
                     a franciát némettel keverik. Régen letűnt szalonélet ez, amelynek
                     fölelevenítéséért most bocsánatot kérek az olvasótól, aki az elmúlt században
                     unos-untalan megtalálta regényeiben a muzsikáló órát, valamint Metternich
                     hercegnő arcképét. És ha csodálkozott az olvasó, hogy ilyen régi szalonba
                     merészelem vezetni, gondoljuk meg, hogy mennyire csodálkozott Szindbád e
                     helyen, aki ugyancsak azt hitte már, hogyaz utolsó Biedermeier szalont a
                     múzeumba rakták, lakóival együtt. És kissé vakmerőnek ítélte most meg éjszakai
                     tettét, midőn olyan könnyű szívvel lépett be az ablakon, mint egy diák a
                     varróleánykához. Nem, itt csupán a szalonon át van bejárás a ház kincseihez.
                     Vagy igazán az ablakon volna?)</p>
                  <p>Mariett, aki szürke, hűvös tekintetű szemét szerette kutatólag szegezni az
                     emberekre, mintha rejtett gondolataikat óhajtaná kitalálni, közelről csakugyan
                     ősz asszony volt. Pedig nemigen lehetett több harminc évesnél. Ez a hamvas,
                     lágy haj, amelynek itt-ott olyan fénye volt, mint az ezüstrókának, kezdettől
                     fogva érdekelte Szindbádot. És míg félszemmel Georginát leste, aki halkan,
                     finomkodva, álmatagon végezte a háziasszonyi teendőket, egy-egy percre alaposan
                     szemügyre vette a Mariett haját, amely olyanszerű volt, mintha egy éjszaka
                     alatt őszült volna meg, de maradtak sötétszürke fürtök is. Az omlatag,
                     könnyedén csinált frizura bizonyította, hogya tulajdonos igen pontosan tudja
                     sajátszerű hajának varázsát, és nem búslakodik korán jött ősz fürtjeiért.</p>
                  <p>Természetesen a színházról beszélgettek, ahol tegnap este együtt voltak, midőn
                     is Szindbád megjegyezte, hogy az orosz balett (a szentpétervári) páratlan az
                     egész világon. Írók kerültek szóba, akik szegények tán most körmölnek valahol,
                     vagy megfeszülten lesik a kártyajárást. Mariett a régiek közül Dickenst
                     szerette, az újak közül egy bizonyos Malvi Fuchsot. Szindbádnak barátja volt
                     minden író, és igen csodálkozott, Malvi Fuchsot nem ismeri.</p>
                  <p>- Igen szép divatleveleket szokott írni a német újságba - mondta csendes hangon
                     Mariett -, mert hisz Dickens óta nem érdemes olvasni más elbeszélőket.</p>
                  <p>Szindbád (mert egyéb dolga nem volt) eleven írókat, jeles elbeszélőket, majd
                     költőket emlegetett, akikkel “gyakran ebédel együtt a klubban” vagy Bálónénál,
                     a halászcsárdában. “Bródy úr nagyszerűen főzi a halászlét, és a király is
                     megnyalhatná utána a száját.”</p>
                  <p>Mariett csendesen vállat vont.</p>
                  <p>- Igen keveset szoktam olvasni, mert a szemem gyönge. Ha már olvasok, csak
                     külföldi könyvet veszek kezembe. Legutóbb Carlyle-hez fogtam hozzá, mert azt
                     mondják, hogy majdnem olyan jeles író, mint Boz. Meddig szándékozik maradni
                     városunkban?</p>
                  <p>- Ezt bizony magam sem tudom. Barátaim vannak itt.</p>
                  <p>- A színésznők, nemde?</p>
                  <p>- Ó, mások is. Homonnai tanár úr, az itteni főiskolában a híres régész, Stánczy
                     Pista, a népdalköltő...</p>
                  <p>- Furcsa emberek, akiket néha ablakomból látok. Kegyed nem nagyon lehet ismerős
                     a helybeli viszonyokkal, mert különben nem dicsekedne a fent említett urak
                     barátságával.</p>
                  <p>- Horácot hiába keresem e helyen, meg kell elégednem Stánczyval. Az öreg
                     katonatisztek mogorva férfiak, a színésznők igen tisztességesek. Magam sem
                     tudom, miért járok oly gyakran e városba. Tán mert régi házak, régi tornyok
                     vannak benne, és Medve, a Francia kastély régi portása már igen jól tudja
                     minden szeszélyemet. Szeretek végigsétálni a Barátok utcáján, ahol
                     gyermekkoromban iskolába jártam, és örömmel tölti el szívemet itt a téli hó,
                     amely furcsa alakban rakódik le a háztetőkre, mintha nem is egy modern magyar
                     városban sétálgatnék, hanem visszatérve az időben, száz, kétszáz esztendő előtt
                     egy kis német városban volnék. Szeretem a kosztot a vendéglőben, a Szőlőnél, és
                     a dolgaimtól ráérek megállani régimódi erkélyek alatt, ahol fiatal nőt
                     látok.</p>
                  <p>- Érdekes - mondta Mariett minden érdeklődés nélkül. És nemsokára ezután doktor
                     Corvinusszal, a csodadoktorral kezdett beszélgetni a mostani időjárásnak káros
                     hatásáról az egészségre. Egyszerre, félvállról odafordult Szindbádhoz:</p>
                  <p>- Edit kisasszony, a színház tagja néha el szokott jönni hozzánk ebben az
                     időben.</p>
                  <p>- Ma délután is játszik - felelt Szindbád -, ünnep van.</p>
                  <p>- Sajnálom, egy szép régi tollamat készítettem ki neki. Fölhasználhatná
                     szerepéhez. És mondja, kedves doktor, csupán délben hagyjuk nyitva az
                     ablakokat? Látta Györgyöt mostanában?</p>
                  <p>- Az előbb tapogattam meg a kis fickó pulzusát - felelte doktor Corvinusz.</p>
                  <p>Az öreg grófnő már búcsúzott, a teát a térparancsnokéknál issza meg,
                     „bocsássatok meg, édes barátnőim, Mili betegeskedik mostanában!”,
                     méltóságteljesen fogadta Szindbád mély meg­haj­lását, és igen kiföstött arcán
                     most már hangosabb volt a csodálkozás: “hogy kerül ez az ember ide”, mintha
                     legalábbis régen haragudott volna Szindbádra. Nem, a grófnő nem haragudott,
                     csak már harminc év óta nem ismert senkit, mint néhány háznak a lakóját a
                     Francia kastély körül.</p>
                  <p>Egy másodpercre Szindbád négyszemközt került Georginával. A szívalakú arcocska
                     már huzamosabb idő óta titkon reá figyelt, és mintha valami rejtett tréfán
                     nevetgélt volna jó előre, halk, nevető hangon kérdezte:</p>
                  <p>- Igaz, Szindbád, hogy maga amolyan félig-meddig elzüllött ember?</p>
                  <p>- Lehetséges - felelt Szindbád mosolyogva. - Az ember sohasem tudhatja, hogy
                     mely cselekedete után ítélik meg. Körülmények, hangulatok, leküzdhetetlen
                     érzések. És a többi.</p>
                  <p>Georgina, mintha valami nagy titkot súgna, szinte egy vonalnyival közelebb
                     hajolt Szindbádhoz.</p>
                  <p>- Azt mondják, hogy magának nincs semmi foglalkozása? Mondja, miből él? A
                     kapitányi rangot én ajándékoztam.</p>
                  <p>Szindbád majdnem hangosan elnevette magát, amikor Georgina vidám, titokzatos
                     arcát látta.</p>
                  <p>- Sajnálom, nem mondhatom kegyednek, hogy vándorlovag vagyok. A lézengő
                     ritterek már kihaltak, de azért mégis félig-meddig olyanszerű ember vagyok.
                     Szeretek cél nélkül kóborolni a világban, kis anyai jussom éppen elegendő
                     ahhoz, hogy beszálljak minden kedvemre való fogadóba, betérjek tetszetős
                     városokba. Néha írogatni is szoktam. Természetesen álnév alatt. Ez is hoz
                     valami pénzecskét a konyhára.</p>
                  <p>- A színészek azt mondják, hogy<hi>... </hi>hogy a levegőből
                     él.</p>
                  <p>- A színészek szeretnek rosszat mondani barátjukról. Vidám, könnyűszívű emberek
                     ők, és csupán egymásnak a gázsiját ismerik mértékadónak a világban, Kénytelen
                     vagyok önnek megvallani, hogy nekem még a derék helybeli színészeknél is
                     előkelőbb barátaim vannak. Főuraink közül nemeggyel volt szerencsém
                     találkozhatni, és herceg F. a múlt évben megengedte, hogy vele utazzam
                     Angliába, midőn telivérlovakat ment venni Newmarketbe.</p>
                  <p>Georgina kissé elcsodálkozott ezeken a szavakon, és bizonyos meglepetéssel
                     ismételte:</p>
                  <p>- Tehát ön nem kalandor? Kár, határozottan sajnálom, hagy egy percig
                     meggyanúsítottam. Valaki - sajnálom, hogy nem mondhatom meg, hogy ki - a
                     helybeli színház részéről némi csekélységet kért tőlünk ma kölcsön az
                     előadáshoz. Ez a bizonyos tegnap páholyunkban látta, és ezen módfölött
                     csodálkozott.</p>
                  <p>- Természetesen, hölgy volt az illető - felelt jókedvű nevetéssel Szindbád, és
                     elhatározta, hogyestére kis virágcsokrot küld Szalánczi kisasszonynak.</p>
                  <p>- Engedje meg, hogynémi alapos aggodalmaim lehettek ön felől, midőn... De erről
                     ne beszéljünk. Remélem, kigyógyult már oktalan szenvedélyéből, Szindbád úr? -
                     kérdezte halk, barátságos hangon az asszony.</p>
                  <p>- Korántsem, asszonyom, és azóta ezerféle kötelék támadt, amely mindjobban
                     megláncol állhatatosságomban. Kegyes meghívatásomat korántsem merészelem
                     bátorításnak venni, de mégiscsak arra szolgált, hogykegyedet közelről
                     láthassam, és elveszendő szívemet még jobban elveszítsem.</p>
                  <p>- Majd megtalálja - mondta Georgina, és félrefordította a fejét. - Igya meg
                     teáját.</p>
                  <p>Szindbád természetesen az öreg asszonyság asztalkájánál kérte a tea
                     fölszolgálását a nagybajuszú őrmestertől, míg doktor Corvinusz a fiatal nők
                     társaságában maradt.</p>
                  <p>- Ismerte ön Wesselényit? - kérdezte az öreg asszonyság rendületlen
                     nyugalommal. - Az este, midőn a színházban elváltunk, kénytelen voltam többször
                     önre gondolni, mert a régi Redut-bálokat oly nagyszerűen tudta elmondani.</p>
                  <p>- Igen, ismertem - mondta tökéletes bátorsággal Szindbád, miután az öreg
                     hölgyön már tegnap is észlelt némi idegességet.</p>
                  <p>Az öregasszony arca boldogan elmosolyodott, a megfakult szemek tündököltek,
                     mint havas hegyhát mögött a bujdosó csillagocskák.</p>
                  <p>- Én többször táncoltam vele - mondta, és teáját örömteli vígsággal
                     kavargatta.</p>
                  <p>Mariett, aki mindenre figyelt, hirtelen átszólt a szomszéd asztalkától:</p>
                  <p>- Mama, még forró a tea!</p>
                  <p>Az öreg asszonyság bólintott.</p>
                  <p>- Köszönöm, lányom - felelt gyöngéden.</p>
                  <p>Mariett később néhány teasüteménnyel jött az asztalhoz.</p>
                  <p>- Mama, ezeket szereti - mondta Georgina anyjának.</p>
                  <p>Valamint nemsokára így szólott doktor Corvinuszhoz:</p>
                  <p>- Megnézem Gyurkát, legalább most kéznél van a doktor!</p>
                  <p>És hosszú, lágy léptekkel kiment a szalonból, hogy a Georgina gyermekét
                     megnézze.</p>
                  <p>Szindbád bizonyos idő múltával elmerengve jött el a régi házból. A
                     csodadoktorral sietve, idegenül búcsúztak egymástól a kapunál, mintha attól
                     féltek volna, hogy valamelyik nyakán marad a másiknak. Az ezüstfejű ember
                     bundagallérjában fürgén szaladt a havas úton, míg Szindbád meg-megállott, a
                     befagyott folyóra nézett (ahol a jégtáblák olyanformán emelkedtek ki, mint
                     csatamezőn a halottak), és a gondolatait rendezgette. Egy kézszorítás és egy
                     szomorkás-vidám tekintet, amely lehetett éppen úgy búcsú, mint marasztalás.
                     “Isten vele!” vagy “Sohasem látom többé?”, sokáig motoszkált a fejében. Az
                     emlékeiben összezavarodott öreg asszonyka, aki báró Podmaniczky Frigyessel
                     táncolna még egyszer, ha a bárónak is kedve volna ehhez - majd Roncsy Mariett,
                     a vendégként meghúzódó volt Pálháziné a későbbi Pálháziné mellett... A férfiú
                     eltűnt, és ők egymásban ápolják emlékét. Majd egy gyermekkiáltás hangzott
                     feléje, és a strázsamester már medvesüvegben áll a kapuban, hogy a vendégeket
                     tiszteletre méltóan eleressze...</p>
                  <p>- Néhány napig még e városban maradok - gondolta magában Szindbád</p>
               </div>
            <div type="chapter">
               <head>ÖTÖDIK FEJEZET</head>
               <head>amelynek a végét az író sem tudja teljes bizonyossággal</head>
                  <p>A színházigazgató, nagyfalvi Kisfalvi Benedek, a hegyen lakott, ahová grádicson
                     lehetett följutni egy kanyargós, hosszadalmas utca során. A házak tán még a
                     török hódoltságból maradtak ebben az utcában, és sűrűn fölbukkant a régi
                     várfal, amelyhez a lakosok házaikat ragasztották. A kővályúban olvadó hó
                     csurgott lefelé, és a házak minden másodika bormérés volt. A hegyen szőlő
                     termett, és a kocsmákat közel építették a borházakhoz. Vidám, zöldre festett,
                     nagyon barátságos, de öreg kocsmacégérek üdvözölték itt Szindbádot, aki az idők
                     folyamán csaknem mindegyik kocsmában megfordult. Egy helyen látszott a most
                     hófödte hosszú kuglizó, és a földbe ásott nyári asztalokon varjak üldögéltek. A
                     Hofjáger (amelyben barna sört is csapoltak), majd a Szőlő szinte csodálkozva
                     maradoztak el Szindbád úr mellett, hisz a Hofjágerben mindig megkóstolta a
                     frissen érkezett bécsi kolbászkát, és a Szőlő mellett sem szokott elhaladni
                     anélkül, hogy Stánczy Pista felől kérdést ne intézzen Toncsi kisasszony­hoz,
                     aki mostanában lett menyasszonya egy udvari zsandárnak, és a zsandár az esküvő
                     után maga vezényli a Szőlőt. Mintha a régi város valamennyi kocsmája ezen a
                     helyen gyülekezett volna össze, hogy minél nagyobb barátságban legyenek
                     egymással. Csábító, pohos hordók álldogáltak az udvarokon, és a kisebb fajtájú
                     hordók, amelyekben a bécsi sör érkezik, a behavazott udvar sarkában egymásra
                     borulva szomorkodnak ifjúságuk fölött. Nagyszerű pinceajtók láthatók
                     mindenfelé, amelyekbe éppen most száll le fonott üvegeivel Mátyás, a Zöld sipka
                     csaposa. A pinceajtóból barátságosan integet Szindbádnak, de a jeles férfiú,
                     aki néha­napján a gitározó zenész miatt hosszan elüldögélt a Sipkában, most
                     minden csábítás dacára tovább haladt a grádicsokon.</p>
                  <p>Ha Mátyás a pincéből utánanézett, biztosan láthatta, hogy minden megindultság
                     nélkül kapaszkodik tova a híres, nevezetes Mária Terézia-kioszk teraszán, ahol
                     nyaranta a szerelmetes polgárbálokon sok fiatal hölgy elveszté a szívét, míg
                     télen a lövészek komor és ünnepélyes tanyája ez, de vasárnaponként vígan szól
                     benne a polgári zenekar.</p>
                  <p>Ezután már csak nagyfalvi Kisfalvi Benedek színigazgató háza következett, aki
                     itt lakott magányosan a hegytetőhöz közel, mint olyan férfiúhoz illik, aki
                     csupán Shakespeare-rel szeret társalogni, és az újmódi operettek színlapját
                     mélységes megvetéssel ragasztja ki a városban a megfelelő helyekre.</p>
                  <p>Mintha valamely régi Falstaff-illusztráció nyomán épült volna e ház, vagy talán
                     azért vette meg annak idején a rajongó direktor, mert kedves szerzőjének vélt
                     hódolatot bemutatni: a ház régi volt, hegyes tetejű, magas ablakú, és a keskeny
                     gyalogúton (bizonyára) Benedek úr gyakran látta eljárogatni maga előtt a
                     windsori víg nőket.</p>
                  <p>A kapun kopogtató volt, és midőn Szindbád kívül jelt adott, az udvarról egy
                     mélyen zengő női hang hangzott föl.</p>
                  <p>- Pista, szaladj a kapuhoz.</p>
                  <p>Egy aranyszőke hajú, rövidzekés fiúcska, aki a színházban a gyermekszerepeket
                     szokta játszani, fölnyitotta a kaput, és hamarosan felelt az idegennek.</p>
                  <p>- Az apám, a színházigazgató nincs itthon. Az irodájában tessék fölkeresni.</p>
                  <p>A nyitott ajtón át azonban észrevette Szindbádot nagyfalvi Kisfalvi Benedekné,
                     aki a ruhateregetésre ügyelt föl (és benne segédkezett) a mosónővel és a
                     szolgálóval. Piros pongyolában volt - egykor tán Erzsébet köntöse -, és
                     kendővel volt lekötve a feje. Az arca piros volt a hidegtől és a pongyola
                     színétől. Jókedvűen emelte föl a kezét, és mindig megmaradt zengős, drámai mély
                     hangján, rákiáltott a látogatóra:</p>
                  <p>- Kerüljön beljebb, Szindbád úr, már elkészültünk a dolgunkkal.</p>
                  <p>Szindbádnak ez az eset igen megtetszett, mert idáig mindig úgy ismerte a
                     színésznőket és más jobb hölgyeket, akik ruhateregetésnél, disznóölésnél és
                     egyéb házi teendőknél szeretnek elrejtőzködni az idegen előtt. Habár a
                     direktornéról - egykor Fátyol Márta néven csillag a vidéki drámában és
                     tragédiában - mindig igen jó véleménnyel volt, aki sohasem fordult különösebb
                     érdeklődéssel a katonatisztek vagy más előkelőségek páholya felé. Sokáig,
                     házas­ságuk első éveiben sokat civakodtak Benedek úrral, amíg Szindbád (aki
                     véletlenül a városban tartózkodott) a direktor nevében párbajra hívta
                     Margittait, a társulat akkori hősszerelmesét. A pisztolyok igen nagyokat
                     dörrentek, és Márta ezután a legjobb feleség, háziasszony lett, a színpadra sem
                     nagyon kívánkozott vissza, mert hamarosan hat gyermeke született.</p>
                  <p>Kisfalviné Szindbádot a bolthajtásos folyosóról a házba vezette, miközben
                     jókedvűen csapkodta meg a férfi hátát.</p>
                  <p>- Régen nem volt nálunk, uram. A haja azóta megderesedett, és az arca olyan
                     kenetteljes, mint egy papé.</p>
                  <p>Szindbád csöndesen bólingatott, mint aki pontosan tudta jó előre ezen szavak
                     elhangzását.</p>
                  <p>- Benedek, persze, nincs itthon, mert hisz soha sincs itthon - mondta az
                     asszony, és egy szobába vezette Szindbádot a régi házban, amely szoba tetejéig
                     meg volt rakva könyvekkel, képekkel és hervadt koszorúkkal. Kimustrált színpadi
                     bútorok, mint például vékony szövettel bevont fapadok és székek, amelyek talán
                     egy királyi tróntermet jelképeztek; a falak mentén, a szoba közepén Júlia
                     koporsója, míg a mennyezetről aranyozott facsillár függött le, benne a félig
                     leégett rózsaszínű viaszgyertyák.</p>
                  <p>Szindbád, bár azelőtt is megfordult a háznál, ezt a szobát még nem látta.</p>
                  <p>- Magam is tisztelem az ősöket - mormogta -, és szeretem látni, midőn mások is
                     tisztelik.</p>
                  <p>- Mi csak azóta tiszteljük, mióta kevesebbet játszunk - felelt a
                     színházigazgatóné a trónuson helyet foglalva. - Ezt a drámai szobát azóta
                     rendeztem be Kisfalvinak, mióta kedves szerzője, az öreg Shakespeare végképpen
                     megbukott e városban. Itt szavalhat, tombolhat, dühönghet, és senkit sem zavar
                     a háznál. Kisfalvi már öregedik. És a korral a legjobb ember is elnehezedik egy
                     kissé.</p>
                  <p>Szindbád egy százesztendős Shakespeare-t vett ki a könyvszekrényből.</p>
                  <p>- Hogyan “nehezedik” nemes barátom? - kérdezte a sárga lapokat forgatva. -
                     Tudtommal mindig rajongója volt a szépnek, a művészetnek?</p>
                  <p>Az asszony kedélyesen vállat vont.</p>
                  <p>- Hisz ez a mesterségünkhöz tartozik. De azelőttiben mégiscsak elismerte, hogy
                     gyermekeket nemzett, akiknek eltartásáról, jövőjéről gondoskodni kell, reggel a
                     piacra kell a pénz, és bár nem vagyok önző, magam is szeretnék már egyszer a
                     városba jutni, amihez egy új fekete kalapra volna szükségem. Kisfalvi (lehet,
                     hogy ebben igaza van) nem ismeri el a kalap szük­ségességét, nem törődik a
                     piaccal sem mindaddig, amíg kellőképpen meg nem magyarázom a dolgot, de a hat
                     neveletlen árvát vajon az utcára küldhetjük-e azért, mert Shakespeare volt az
                     egyetlen ember a világon, akivel egyáltalában érdemes ismeretségben lenni?</p>
                  <p>- Attól félek - mondta Szindbád -, hogy nemes barátomnak ebben is igaza
                     van.</p>
                  <p>Szólt és bámulattal szemlélt meg egy ritka acélmetszet-gyűjteményt, amelyben
                     régi Shakespeare-figurák sorakoztak ó-angol mesterek ónját hangosan
                     dicsérve.</p>
                  <p>Fátyol Márta hervadt, de gömbölyű arcán fájdalmas mosoly jelent meg, és a
                     kötényével letörölte a keze ügyében heverő római sisakot.</p>
                  <p>- Én csak egyszerű nő vagyok - mormogta némi megindultsággal -, de sehogy se
                     tudom elhinni, hogy a saját gyermekeinél közelebb lehessen bárki az ember
                     szívéhez - pláne, miután a Shakespeare-előadások még vasárnap is félig üres ház
                     mellett mennek. Mit akar Shakespeare az én uramtól? Beleegyezem, hogy
                     tiszteletre méltó angol ember volt, bár ott egy ötszáz forintba került rajz nem
                     a leghízelgőbb állapotban ábrázolja egy kocsmaszobában! Bele­nyugszom, hogy a
                     színészetért sokat szenvedett, és majdnem annyit játszott falusi csűrökben,
                     mint nálunk az öreg Kerékjártó. De már Kerékjártónak megmondtam, midőn ákontó
                     napokon büszkén a mellét verdeste az irodában, és kiállhatatlanul hazudott,
                     hogy bátran elmehetett volna kapálni, ahelyett hogy színész lett volna.</p>
                  <p>- Asszonyom - felelt nemes hévvel Szindbád -, hisz Júlia Kegyednek legszebb
                     szerepe volt. És Ofélia, amelyben a régi Nemzetiben vendégként játszott!</p>
                  <p>- Mit ér az, ha már nem játszom - mondta vállát vonogatva a színházigazgatóné.
                     - Gyermekeim vagyonát, kevés félretehető vagyonkánkat mégiscsak elviszi
                     Shakespeare. Ezek a drága régi limlomok. Vagyonba kerültek a falon a képek és
                     azon kézírások ott fenn, a göngyölegek gyakran piacpénzemből az utolsó
                     forintokat is mozgásba hozták, midőn Stronszky, a Kis és Fia könyvkereskedő cég
                     mostani tulajdonosa, egy égetni való gazember, fuvolázni kezdett Kisfalvi
                     fülébe, és zsebéből egy régi Shakespeare-kiadást szemhunyorgatva, titkolózva
                     elővont, mint a tilos dohánylevelet a paraszt szűre ujjából. És a régi
                     szerepeket is mind elfelejtettem már, mert hisz itt a kutyának se kell
                     Shakespeare! Azt mondja, hogy újra megtanulhatom? Melyiket, ha szabad
                     érdeklődnöm? Stronszky, ez a németbe ojtott pénzlopó, egy napon Hamlet anyjának
                     szerepét ajánlotta figyelmembe! Megkapta a magáét. Nem azért lettem direktorné,
                     hogy kimustrált öregasszonyokat játsszak. Ha már nem játszhatom Oféliát, talán
                     az öreg dajkát válasszam helyette?... Nem, nem, Kerékjártó eleget másolta a
                     színlapot vándorszínész korában, de én már mégiscsak a legünnepeltebb színésznő
                     voltam Magyaror­szágon, akinek ajtaja előtt térdepelt a direktor az új
                     szereppel. Az ördög vigye el Shakespeare-t! Azok a lehetetlen kosztümök a
                     legfiatalabb nőből is öregasszonyt csinálnak a színpadon.</p>
                  <p>A falon, három oldalról régi Shakespeare-alakítók ódon képei lógnak alá.
                     Garrick számtalan alakban és az a bizonyos postakocsi (amely a régi angol
                     városokba, fogadókba vitte az utazókat), hol a Shakespeare-korabeli London, hol
                     Windsor utcáin robogott. Amott Falstaff ült a bormérésben, és mögötte kanyargó
                     utca látszik nyurga, egyenetlen házaival, fecsegve állnak a sarkon a „víg nők”,
                     máshol törpe jegenyék látszanak egy folyó pattján, régi fametszetben - és
                     harminc forintot vitt el érte Stronszky - mint Kisfalviné mélabúsan
                     megjegyezte.</p>
                  <p>- Istenem - rebegte az asszony, ügyesen előcsalt könnyek között -, inkább
                     mentem volna egy színészhez, egy komikushoz vagy Kerékjártóhoz, aki jeles
                     drámai erő minden társulatnál, mint egy direktorhoz. A pénz inkább megmaradt
                     volna. Semmink sincs, Szindbád, pedig tíz esztendeje vagyunk ebben a városban.
                     Elviszi Shakespeare! Habár antik ékszereimet (amelyekkel Kisfalvi néha meglepni
                     szokott) nemigen cserélném el a Somogyi direktorné briliánsaival. Könnyű neki!
                     - De nincs is hat egészséges gyermeke.</p>
                  <p>Szindbád itt alkalomszerűnek vélte, hogy mély hódolattal megcsókolja az asszony
                     kezét.</p>
                  <p>- Márta, kegyed a legjobb anya és a legjobb színésznő. E két ellentétes
                     állapotot senki sem oldotta meg oly könnyűszerrel, mint kegyed, drága
                     asszonyom. Mondja, ismeri Pálháziékat a városban? - kérdezte Szindbád, és egy
                     ócska fóliánst vett le a polcról, amelyben csupán arról volt szó, hogya
                     Shakespeare királyi udvarainál milyen volt az öltözködés divatja.</p>
                  <p>A színházigazgató neje nyomban bólintott a trónuson, ahol helyet foglalt.</p>
                  <p>- Nagy rajongóim voltak, midőn még a színpadon játszottam Júliát vagy
                     Oféliát!</p>
                  <p>- És házuknál gyakran megfordult? Mert úgy hallom, szalont tartanak, hol a
                     színésznők szívesen fogadtatnak?</p>
                  <p>- Pardon, nem színésznők, hanem a színésznő! - felelt Márta asszony némi
                     büszkeséggel. - Elismerem, hogy sok furcsaságuk, sőt hibájuk van a Pálházi
                     hölgyeknek, de holmi táncosnők vagy ugrándozó énekesnők sohasem foglalhattak
                     helyet nemes, antik szalonjukban. Csupán a drámát tartották művészetnek, amíg
                     az egyáltalán művészet volt ebben a városban.</p>
                  <p>- Sajátságos hölgyek - mormogta Szindbád egy rongyos füzetet kezében tartva,
                     amely füzetben postakocsikról volt szó, amelyek a régi Angliában ide-oda
                     közlekednek -, sohasem hallottam még hasonló esetről. Elvált asszonyok, egy
                     férfi elvált feleségei, és a legnagyobb barátságban élnek. Regényekben...</p>
                  <p>- Ördögöt - mondta a színházigazgató neje. - Igen közönséges história az egész.
                     Pálházi, no az egy gazember. Először elvette Roncsy Mariettet. Mariett
                     fölolvasónő volt az öreg Walter Keresztélyné mellett. Egy kamarás özvegye, némi
                     kis birtok, valami készpénz és sok régi ékszerek tulajdonosnője megengedhette
                     magának azt a luxust, hogy az elszegényedett Roncsy lányát házába vegye, habár
                     Georgina lánya már szintén nagyocska volt, és akár nyomban is férjhez mehetett
                     volna Pálházihoz, nem kellett volna előbb a társalkodónőt férjhez adni
                     Pálházihoz.</p>
                  <p>- Érdekes.</p>
                  <p>- A manóba! Ez is érdekes? Roncsy afféle kurtanemes volt ezen a vidéken,
                     kocsiján (igaz, csak két lóval) bejárt a cukrászhoz pálinkát inni és a
                     színházba az előadást megnézni. Akkor még sokszor játszottuk Júliát! Egy napon
                     itt járt dr. Stein, a bécsi udvari színház igazgatója, és becsületszavára
                     kijelentette, hogy olyan Júliát, mint én voltam, még nem látott életében. Igaz,
                     hogy az én alakom - karcsú, sugár, eszményi alak voltam -, kevés színésznőnek
                     adatott meg a drámában; a hangom, mint a harang, úgy zengett végig a nézőtéren.
                     Mikor a koporsóban feküdtem, fiatal férfiak elővették a zsebkendőjüket.
                     Kerékjártó (akkoriban ügyelő volt nálunk) bőgött, mint egy tehén, a kulissza
                     mögött, és csaknem eltévesztette a fölvonás végét. Azt mondta, nem tudja a
                     szemeit levenni rólam.</p>
                  <p>- És Roncsy? - vágott közbe Szindbád, és ásókat, kapákat mozdított meg a
                     sarokban, amelyekkel Hamletben először játszottak.</p>
                  <p>- Roncsy? - kérdezte a színházigazgató neje, és végigsimította homlokát. - Nem
                     emlékszem, hogy valami nagy rajongója lett volna a színpadnak. A cukrásznál
                     poharazott, dominót, écarte-ot játszott, kockázott a dragonyos tisztekkel, és
                     csak akkor jött be a Francia kastélyba, ha balettet hirdetett a színlap. Akkor
                     ott ült vörös fejével az első sorban. Aztán mikor meghalt, a leánya Walter
                     Keresztélyné jóságából a dobra vert falusi kastélyból fölolvasónőnek (vagy
                     minek) a házukhoz került, onnan Pálházi, a gazember, ki abban az időben (sőt,
                     azt mondják, hogy még most is) első gavallér volt, gárdatiszt, grófok és
                     hercegek barátja, párbajhős, kártyás, kalandor, színésznők után futkosó
                     úriember, egy napon - elvette; azt mondják: szánalomból.</p>
                  <p>- Szánalomból? - ismételte Szindbád, a falon függő régi színészek arcképeit
                     tanulmányozva. - Azért is szokás megházasodni?</p>
                  <p>- Hát az ilyenféle cinikus ember, mint kegyed, Szindbád úr, talán nem szokott -
                     mondta szigorú hangon Márta asszony. - Csakhogy nem minden férfi egyforma.
                     Állítólag Walteréknál rosszul bántak volna az árva, elszegényedett leánnyal...
                     Pálházi egy darabig nekem is csapta a szelet. Nem mondhatok róla semmi rosszat.
                     Inkább szomorú ember volt, mint vidám; mint azok a férfiak, akik sok mindent
                     megpróbáltak már az életben. Nagy vagyont elkártyázott, majd milliókat szerzett
                     megint, mert a török követségnél egy jó barátja a kisázsiai vasutak üzletét
                     neki juttatta. Fekete­szakállas, egykedvű, életunt, de mindig gavallér.
                     Gárdatiszt korában Bécsben annyi pénzt költött, hogy barátai szomorúan
                     bólintottak a fejükkel, midőn egy napon szabadságot kért és kapott. Szegény fiú
                     elmegy haza a vágmenti hegyek közé, rombadőlt várába, hogy az erszényét
                     pihentesse. A Vágból halat horgász, és szabad tűzhelynél megsüti, amíg erszénye
                     kipiheni a bécsi fáradalmakat, a Ronacher vagy a Jockey-Club éjszakáit és az
                     udvari opera balettcorps-ját, amelynek bőkezű mecénása volt. Addig a halat
                     nyárson süti egy vadregényes várrom udvarán, hol hajdan tán Mátyás király
                     vadászkürtje zengett - mondta Csitvay, kamarás az udvar első hölgyénél, és régi
                     magyar, aki szerette fitogtatni történelembeli ismereteit - amint ezt egykor
                     hallottam.</p>
                  <p>Szindbád engedelmet kért, hogy szivarját meggyújtsa, aztán lovagló helyzetben
                     letelepedett egy apródi székre, s így szólott:</p>
                  <p>- Úgy látom, Márta barátnőm, hogy kegyedet mindig érdekelték a jóravaló
                     úriemberek. De nem is érdemes más emberekkel foglalkozni, mint finom, előkelő
                     emberekkel, akik jó mesternél tanulták a táncot.</p>
                  <p>- Hagyja el! - legyintett Márta. - Pálházi úgy táncolta a csárdást, mint egy
                     falusi parasztlegény. A Francia kastélyban eleget táncoltam vele. Hanem
                     vigasztal az a tudat, hogy nemcsak a báli közönség, de a zenekar tagjai és
                     szolgák valamennyien tudják, hogy Pálházi előkelő úr és gárdatiszt, bizony
                     százszor otthagytam volna tánc közben. Csak illegette-billegette magát, mint
                     Kerékjártó, mikor Göndör Sándort játssza <hi>A falu
                     rosszá</hi>-ban. Az sem perdülne egyet, de még csak a táncosnőjére sem néz
                     valami udvariasan, amit az ember a táncosától legalábbis elvárhatna. Hogy a
                     derekához nyúljon a nőnek? Nyúl, nyúl, de bizony én másképpen tanultam a
                     csárdást kezdő színésznő koromban Morfoki Sámuel társulatánál. Akkoriban az
                     volt a manier - akár dráma, akár operett -, hogy a fölvonás végén jó darabig
                     roptuk a táncot, előadás után bál volt a nagy­vendéglőben, és reggelig
                     muzsikált a cigány. Szép idők! Akkor tanultam meg papirossal bélelni a
                     cipőtalpat. És sohasem aludtam! Morfoki ugyan egy gazember volt, mindig azon
                     járt az esze, hogy elcsábítson, de a legjobb szerepeket mégiscsak nekem adta,
                     mert én voltam, aki tudtam is valamit a társulatnál.</p>
                  <p>- Morfoki - mondta Szindbád és csendesen nevetett. - Jeles színigazgató volt
                     őkelme. Most markőr abban a kávéházban, ahová Pesten a színészek járnak.</p>
                  <p>- Lehetséges - felelt elmerengve Fátyol Márta. - Mindig különös ember volt.</p>
                  <p>- És... és - szivarját így szívta Szindbád - Morfoki tán barátságban volt
                     Pálházi úrral?</p>
                  <p>A színházigazgató neje olyan keserű gúnnyal nevetett, amely nevetés legjobb
                     szerepeire emlékeztetett.</p>
                  <p>- Pálházi és Morfoki? - Uram, Pálházi lehetett egy gazember (ami nem volt),
                     táncolhatta a csárdást a maga méltóságos hányiveti módja szerint, szerethette a
                     balettet, és rövid kis fekete szakállát mindennap ugyanaz a bécsi borbély hozta
                     rendbe, aki a világ mind a négy tája felé utána utazott, Rómába éppen úgy, mint
                     Szentpétervárra - de mi köze mindehhez Morfokinak? Morfoki, az elzüllött vidéki
                     direktor, aki minden alkalommal elszökött a társulattól, legszíve­sebben
                     társulata hölgytagjait bocsátotta volna áruba Marokkóban a piacon, ha ugyan még
                     vannak asszonyvásárok Marokkóban... Pálházi úr volt tetőtől talpig, aki
                     sajátságos lovagi érzületből nyomban feleségül vette Roncsy Mariettet, amidőn a
                     ház asszonya, az öreg Walterné Georgina miatti féltékenységből az elárvult,
                     elszegényedett nemesi kisasszonyt egyszer Pálházival meggyanúsította, és néki
                     ajtót mutatott. Némelyek azt mondják - így többek között az én rajongó,
                     bolondos Kisfalvim is, akit a világért sem számítok a szavahihető emberek közé,
                     habár a tehetséget tőle senki el nem vitathatja -, hogy Pálházi Georginát, az
                     öreg Walterné leányát akarta elvenni. A jómódú család ellenben büszke volt a
                     letört gavallérral szemben, akinek ősei Árpáddal lóháton jöttek be a Kárpáton,
                     míg Walterék legföljebb pásztorok lehettek akkoriban, habár Nagy Frigyes porosz
                     császárral való rokonságuk a helybeli hercegi család által is elismertetett.
                     Erre azután történt, hogyGeorgina miatt bánkódó Pálházit bécsi ösmerősei - akik
                     a várromot képzeletükben kirajzolták - költekezni látták Pesten, mint a perzsa
                     sahot. Egyik fejedelmi lakoma a másikat követte. Blahánénak négy fehér
                     kocsilovat küldött, mert a szerepében látta. Pálmayt boldogult Edwárd király
                     figyelmébe ajánlotta a kaszinóban, midőn estélyt rendezett a welszi herceg
                     tiszteletére. Károlyi Pista karonfogva sétált vele a turfon, és midőn így
                     megalázta a Walter-családot, feleségül vette Roncsy Mariettet, a ház
                     társalkodónőjét. Csak egy vérbeli úr képes erre, higgye el, kedves
                     Szindbád.</p>
                  <p>Szindbád merően nézett Shakespeare egyik régi acélmetszetű arcképére, mintha
                     mérhetetlenül csodálkoznék a költő kopaszságán, amit Angliában mostanában nem
                     tartanak a legdivatosabb hajviseletnek.</p>
                  <p>- És Georgina? - kérdezte, majd kibámult a Falstaff utcájára, mintha a “víg
                     nőket” lesné a sarkon a régi ház előtt.</p>
                  <p>A színházigazgató neje leszállott a trónusról, amelyen, lehetséges, nemrégen,
                     mint Hamlet anyja ült a színpadon.</p>
                  <p>A francia drámákban szokásos melankolikus mozdulatot tett.</p>
                  <p>- Kedves Szindbád - mondta régies színpadi helyzetbe állván -, én is csak
                     asszony vagyok. Igazán nem méltó önhöz, hogy a kedvese magasztalását,
                     dicséretét egy más nő ajkáról kívánja zengni hallani -, aki maga is csak
                     egyszerű nő, bár régente eleget működött a színészetnél.</p>
                  <p>Szindbád tehát ezután nemsokára ajánlotta magát, miután néhány rozsdás dárdát
                     figyelmesen megnézett, amely dárdákkal (hiteles írások szerint) Shakespeare
                     színpadán az őrök jártak Helsingör körül.</p>
                  <p>A grádicsokon lefelé menet - abban a bizonyos ravasz utcácskában - a Hofjáger
                     előtt hallgatózva megállott. Odabentről Stánczy Pista hangja világosan
                     hallatszott. Szindbád tehát irányt változtatott. Nem a város felé ment, hanem
                     balra tért a Hofjáger felé.</p>
               </div>
            <div type="chapter">
               <head>HATODIK FEJEZET</head>
               <head>amelyben egy kisgyermek sír</head>
                  <p>Szindbád tulipánokat rajzolt botjával a hóba a színház hátulsó bejáratánál,
                     mert mostanában mindig tulipánt rajzolt a hóra, amidőn délutánonkint a
                     folyóparton hosszan elsétálgatott. A folyópartról látszott egy erkély, rajta
                     samoá függönyök, és a kis kert haván Szindbád még igen jól látja azon réginek
                     tetsző éjszaka nyomait. Hosszan sétált tehát, mint egy nyugalmazott alezredes
                     az irodából, az erkélyt, a folyót, a messzi halmokat csodálatos érdeklődéssel
                     figyelte, a bástyafalban, mely útjában állott, verebek fészkeltek. Még a
                     verebek számára is volt egy-két megfigyelő tekintete. “Joghallgató vagyok ismét
                     Szigeten!” - gondolta magában Szindbád, és tényleg csak egyjogász ámulhat
                     annyit azon körülmény fölött, hogy az erkélyajtó mind ez ideig nem nyílott ki.
                     Szindbád csaknem harmadik napja nem látta Georginát.</p>
                  <p>Legutoljára is csupán egy percig láthatta, egy eldugott régiségkereskedés
                     homályos ablaka mögött. A kis bolt a bástyafal tövében húzódott meg, és a
                     kirakatban nemcsak ódon kéziratok, de minden­féle régi ékszerek is helyet
                     foglaltak. Násfák, kösöntyűk és láncok, amelyeket kétszáz év előtt viseltek a
                     dámák. Amott egy régi kis biblia, itt egy megsárgult rózsafüzér. Kardok és
                     forgók, bádogdobozokban régi oltárterítők... Szindbád a kirakat ablakán át
                     észrevette a boltban Georginát és Mariettet, amint Türm úrral az üzletben
                     alkudoztak. Türm úr mindenben olyan volt, amilyennek egy régiségkereskedőnek
                     illik lenni. Kicsiny, kopasz, pápaszemes emberke volt, az arca ellenben olyan
                     finom, mint egy régi kámea. Mondják, hogy a városkában, ahol a nők és férfiak
                     igen szerették az ékszereket, Türm úr holmijai közkedvelt­ségnek örvendenek. Az
                     antik ékszerek többnyire pótolják a megfizethetetlen drágaköveket, a briliáns
                     modern találmány, és a városkában takarékos emberek laktak.</p>
                  <p>Georgina és Mariett bizonyos képecskékre alkudoztak, amelyek kopott bőrtokokba
                     voltak zárva, és egy-egy régi asszony pasztell-képét rejtették magukba.
                     Szindbád látta a maroquin-kötésű női arcképeket, amint azokat egykoron a
                     megfelelő férfiak a szívük tájékán hordták. Mariett és Georgina finom kezeikkel
                     sorban vizsgálták az elmúlt hölgyek eme emlékeit, és Szindbád lassacskán maga
                     is olyan formájúnak látta a két nőt a régiségkereskedő boltocskájá­ban, mintha
                     ők is maroquin-kötésbe volnának foglalva, finomra csiszolt üveg alatt, és egy
                     késői rajongó ágya fölött függnének valahol, valamerre... A boltajtó kinyílott.
                     Szindbád mély tisztelettel leemelte a kalapját, a nők fátyoluk mögül
                     bólintottak, majd Georgina Mariett karjába kapaszkodva hosszú léptekkel tovább
                     lépkedett a girbe-gurba utcácskában, a vékony hóban. Midőn visszavette volna a
                     tekintetét, a boltajtón át a Türm úr vizsgálódó szemével találkozott a szeme. A
                     finomfejű boltos előbb gyanakodva, majd figyelmesen, később nyájasan pillantott
                     a boltja előtt állongó idegen úrra, és Szindbád már azon gondolkozott, hogy
                     mégiscsak megvásárol egyet a hölgyek által a bolti asztalon hagyott
                     képecskékből, amidőn jobbnak látta kullogó, óvatos léptekkel a sarkon
                     elkanyarodó dámák után venni útját.</p>
                  <p>A nőket messziről hazáig kísérte, szokott sétáját elvégezte a ház előtt, és
                     midőn megállott a kivilágosodó ablakok alatt, hamarosan tulipánt rajzolt a
                     hóra, mintha abból valaki megtud­hatná, hogy Szindbád itt járt és ácsorgott az
                     ablak alatt.</p>
                  <p>És még sokszor rajzolta a tulipánokat a hóra, éppen a színház hátulsó
                     bejáratánál is, ahol egy ócska ládán ülve a lábát lóbálta délután, mert egyéb
                     teendője nem volt. Egyszerre Szalánczi kisasszony állott meg mellette, és kis,
                     kesztyűs kezét nyújtotta.</p>
                  <p>- Még mindig búslakodik, Szindbád? - kérdezte pajkos részvéttel. - Igazán
                     sajnálom, hogy meg­szomorítottam. Nem, többe nem kacérkodom senkivel, ha maga
                     városunkban van. Ilyen költőiesen érzékeny kedélyt valóban nem szeretnék
                     megbántani.</p>
                  <p>- Kivel kacérkodott? - kérdezte Szindbád némi csodálkozással.</p>
                  <p>- Helyes, ön büszke férfiú - felelt Szalánczi kisasszony, és az esti színlapra
                     nézett kis kalapja alól, amely fekete bársonnyal volt díszítve, és éppen
                     egyszerűségével volt hajlandó feltűnést kelteni.</p>
                  <p>A színlapot (persze könyv nélkül tudta) kedvetlenül végigbetűzte az ócska
                     ajtón, amelyen a ragasztószer és a régi színlapok elmúlt esték síremlékeként
                     növekedtek ki a deszkából. Mennyi taps, mennyi szép remény, sóhajtás, boldogság
                     és keserv rejtőzködik az ócska színlapok mögött! Csak nagyfalvi Kisfalvi
                     Benedek igazgató kéri rendületlenül a nagyérdemű közönség kegyes
                     pártfogását.</p>
                  <p>- Tudom, hogy megvet - mondta egyszerre mély sóhajjal Szalánczi Edit. - Ismerem
                     én magát alaposan, Szindbád úr! Magának középkori szerzetesházi főnöknek
                     kellett volna lenni. Ott kedvére nyúzhatta volna a feslett barátokat! De hogy
                     azért megharagudjon egy okos ember, mert egy színésznő egy virágcsokrot
                     elfogad, amit a zenekarból felnyújtottak! Ilyet igazán még sohasem hallottam!
                     Remélem, legyalázott a sárga földig azóta helybeli ismerősei, barátai előtt.
                     Tán még Stánczy Pistának is elpanaszolta az esetet, és Pista nem ír több
                     népdalt, nekem ajánlva a kottát!</p>
                  <p>Szindbád, bár ebben az időben meglehetősen szórakozott ember volt (mért nem
                     nyílik ki soha az erkélyajtó a folyóparton?), nyomban észrevette, hogy
                     Szalánczi kisasszony valamely félreértésen nyargalász. A kisasszony nevezetes
                     volt arról, hogy aprólékos dolgokból kifolyólag egész életre szóló haragot
                     kezdett a kollégáival.</p>
                  <p>- Hát ki küldte a virágcsokrot? - kérdezte Szindbád, hogy valamit
                     kérdezzen.</p>
                  <p>- Ugyan ne tettesse magát - felelt a kedves művésznő, és negédesen vállat vont.
                     - Maga éppen olyan jól tudja, mint én, hogyPálházi Ferenc, ki halálosan
                     szerelmes belém, amióta az Uff királyban látott.</p>
                  <p>Szindbád leszállott az ócska ládáról, amelyen nemcsak a direktor szokta
                     kipihenni gondjait, hanem a kövér komikus és a többi idősebb színészek is, akik
                     nem féltették ruházatukat a ládában leselkedő alattomos szegektől. Még egy
                     utolsó tulipánt rajzolt a hóra.</p>
                  <p>- Tehát Pálházi küldte a virágcsokrot? - kérdezte. - Ugyanaz a Pálházi?...</p>
                  <p>- Sajnos, egy kedves, meghitt és örökké emlékezetes szalont veszítek el, midőn
                     a virágokat elfogadom - folytatta elmerengő hangon a színésznő. - A Pálházi
                     hölgyek kedvessége mindig felejthetetlen leend, hisz meglehetősen bizalmas
                     barátnőim voltak. Ők ugyan csak kisvárosi asszonyok, akik nem sokat értenek a
                     művészet, divat és irodalom dolgaihoz, de vajon hol is tanulhatták volna!
                     Elzárkózva, maguknak, magukért élnek a kis városban, és a <hi>Képes Családi Lapok </hi>régi évfolyamaiból másolják a divatot. De azért
                     nagyon kedves, derék nők voltak, és én sok mulatságos percet köszönhetek nekik.
                     Habár, mondom, majdnem műveletlen nőknek merném őket nevezni.</p>
                  <p>Szindbád meglehetősen bárgyú mosollyal hallgatta végig a színésznő gyorsan
                     elmondott szavait, aki olyanformán vágtatott a mondatokkal, mint mikor nagyon
                     hosszú a szerepe, és tíz órára mégiscsak szeretne hazakerülni.</p>
                  <p>- Sajnálom a hölgyeket azért, mert rossz szívű teremtésnek fognak tartani,
                     habár ők doktor Corvinusszal nem látják tisztán a modern világot, azt én eleget
                     hangsúlyoztam előttük. És nincs rossz szívem sem! Van a karban egy szegény
                     leány, aki titkon az én régi harisnyáimat viseli, a Takács. Ismeri?</p>
                  <p>- Pálházi tehát ismét a városban van? - kérdezte elgondolkozva Szindbád.</p>
                  <p>Szalánczi kisasszony türelmetlen mozdulatot tett, mintha minden eddigi beszédét
                     kárbaveszettnek látta volna.</p>
                  <p>- Én nem tudom, honnan is tudnám... De hát mégiscsak Pálházi áraszt el napok
                     óta a drágább­nál drágább virágcsokrokkal. Mi is megy ma este? (A karmantyúból
                     aranyszélű lorgnett került elő.) Igen, a<hi> Suhanc. </hi>Már
                     megint trikós szerep. Istenkém, csak a mi drága jó direktorunknak jönne már meg
                     egyszer az esze, és hagyna fel ezekkel a trikós-darabokkal. Szégyellem magam
                     minden áldott este trikóban mutogatni. Az embernek egyebet se hoz a posta, mint
                     szerelmes­leveleket. Az asszonyok mind meggyűlölnek, és azt híresztelik, hogy
                     tömöm magam. Pedig abban a vékony francia trikóban igazán nincs egy csöpp vatta
                     sem. Isten önnel, Szindbád úr. Remélem, látom este a nézőtéren. Az öltözőmben
                     nem fogadhatom. Sokat kell vetkőzni. És a virágokért ne haragudjon. Hisz maga
                     is küldött nekem elég virágot. Istenem, milyen boldog is voltam akkor Persze,
                     már elfelejtette!</p>
                  <p>A kisasszony a kesztyűjét félig lehúzta, és a kezefejét csókra nyújtotta, és a
                     tekintete is harmatos és meleg, szinte búbánatos lett, amint Szindbádra nézett,
                     majd besietett a hátulsó kapun.</p>
                  <p>Szindbád a vállán keresztül utánapillantott.</p>
                  <p>- És ezért a nőért rajongtam - gondolta magában elkeseredve, amint tétlenül
                     visszaereszkedett az elhagyott ládára, és még egy, az eddigieknél nagyobb
                     tulipán rajzolásába fogott. A gondolatai, mint a fáradt madarak, szállongtak
                     Pálházi és Pálházinék körül. Vajon mi igaz abból, amit Edit kisasszony itt
                     gyorsan elbeszélt? A csélcsap Pálházi valóban udvarolni merészelne a
                     színésznőnek abban a városban, ahol elhagyott feleségei laknak? Hirtelen
                     felvillant előtte Mariett szürke, hideg szeme, mozdulatlan arca, előkelő
                     alakja, aki bizonyára nem venné szívesen, ha volt férjéről a Szalánczi
                     kisasszonnyal egy napon hallana! Georgina - de Georginával már nem merészelt
                     teljesen tisztába jönni Szindbád, habár bizonyosan ő is szégyenkezne sorsa
                     felett.</p>
                  <p>Ezután elvégezte a megszokott sétáját a folyóparton, miközben a samoá-függönyök
                     olyan mozdulatlanok voltak, mintha végképpen elzárták volna a házat a
                     külvilágtól, Szindbádtól, mindentől.</p>
                  <p>A fedett hídnál, hol búsan pislákolt a mécses, a kőszent lábánál, hirtelen
                     Mariettbe ütközött. A szürkeszemű asszony felhevülten, csaknem kétségbeesett
                     arccal állott meg hosszú prémes köpenyében a fülkébe húzódó kőszent előtt, és
                     önkéntelenül összefonta a kezét. Hárász-kendő volt a fejére vetve, és a
                     köpenyegén sem volt minden gomb begombolva.</p>
                  <p>- Mi történt? - kérdezte megdöbbenve Szindbád, midőn az alkonyi órában e
                     rendkívüli helyen találta a nagyrabecsült dámát.</p>
                  <p>Mariett hangja szinte megcsuklott a visszafojtott zokogástól.</p>
                  <p>- Egy óra óta mindenfelé keresik a cselédek doktor Corvinuszt. Most végre magam
                     indultam lakására, és én sem találtam otthon.</p>
                  <p>- Georginát baleset érte? - kiáltott fel megrendülve Szindbád.</p>
                  <p>- A kis György rosszul lett... Georginát nem szokta semmiféle baleset érni.</p>
                  <p>Szindbád megkönnyebbülve lélegzett fel.</p>
                  <p>- Asszonyom, engedje meg, hogya kapuig kísérjem, már sötétedik itt a parton,
                     magam pedig azonnal nyakamba veszem a várost, a föld alól is előteremtem doktor
                     Corvinuszt, a csodadoktort.</p>
                  <p>Mariett hálásan nyújtotta a kezét.</p>
                  <p>- Nagyon lekötelez vele, Szindbád úr. Kérem, nem felejtjük el önnek. Már úgyis
                     barátunknak tekintettük. Tudja, a magunkféle szegény, elhagyott nőket nagyon
                     könnyű megnyerni. Siessen az Istenért. Most már magam is elérek a kapunkig.</p>
                  <p>Az asszony alakja eltűnt a régi ház boltíve alatt, Szindbád néhányat fújt
                     bundagallérjába.</p>
                  <p>- A véletlen, a vakeset az én legjobb cimborám - dörmögte magában. - Íme a
                     séták első gyümölcse. De hát most honnan vegyem elő azt az ördöngös
                     csodadoktort?</p>
                  <p>Corvinusz urat nem sokáig kellett keresni. Valamiképpen megtudta, hogy a
                     Pálháziék cselédei hajszolják a városban, jött, mint a puskagolyó. Szindbádnak
                     csak éppen annyi ideje volt, hogy a karjába kapaszkodjon, és vele egyszerre
                     suhanjon be az ódon házba, ahol szinte ijedten látszottak égni még a lámpások
                     is a folyosón. Az öreg doktor először az ajtót nyitó nagy­bajuszú vén inasra
                     kiáltott rá:</p>
                  <p>- Nem kell mindjárt megijedni!</p>
                  <p>Pedig egykissé ő maga is meg volt ijedve.</p>
                  <p>A szalon közepén ünnepélyesen, brokátruhában állott Walterné, és ezüstszürke
                     haja magas toronyba volt rakva fején.</p>
                  <p>- Ugye, nem lesz semmi baj, doktor Corvinusz? - kérdezte a doktort, amíg az a
                     szomszéd szoba ajtaját felnyitotta, ahonnan hangos, keserves gyermeksírás
                     verődött Szindbád füléhez.</p>
                  <p>Walterné méltóságteljesen helyet mutatott Szindbádnak a szalonban, aztán
                     kecsesen bólingatva kihátrált.</p>
                  <p>- Megbocsásson, jó uram, a kis beteg nékem is hozzátartozóm, a drága életért
                     nagyon aggódom. Au revoir!</p>
                  <p>Szindbád egyedül maradt a fehérkabátos, hermelines osztrák császárokkal, a nagy
                     óra cimbalom­hangon ketyegett a feje felett, és egy pasztell képről élénken
                     figyelni látszott őt egy hosszú lábú, kiskalapos dáma, igen rózsaszínű arccal,
                     ölében tarka ebecskével. A dáma egy padon foglalt helyet, háta mögött tán
                     Versailles tornyai... Szép dáma volt. De Georgina szebb. Sokkal szebb. És
                     mintha most valóban egy kép elevenedett volna meg, a függönyök mögül Georgina
                     rózsaszínű házi­ruhájában, rózsaszínű szívalakú arcocskájával kilépett és
                     szinte lábujjhegyen osont Szindbádhoz, kezét csókra nyújtva...</p>
                  <p>- Köszönöm - mondta suttogva. - Már másodszor van segítségemre, Szindbád. Hálás
                     vagyok.</p>
                  <p>- Adja még egyszer a kezét - rebegte Szindbád. - Mind a két kezét, imádott
                     asszonyom. Boldog vagyok, hogy önnek szolgálatára lehetek. Az életemet
                     szeretném feláldozni önért, hisz oly véghetetlenül szeretem.</p>
                  <p>- Pszt - intett halkan Georgina. - Ez óra nem alkalmas a beszélgetésre. Megyek
                     vissza a betegszobába.</p>
                  <p>Forrón, gyorsan megszorította a Szindbád kezét, és eltűnt ismét, mint egy
                     jelenés. Könnyű női illat borongott Szindbád arca körül, és ez hitette el vele,
                     hogy nem álmodott.</p>
                  <p>A pasztell képről a tornyocskák, az ölebecske, de maga az igen hosszúlábú dáma
                     is bizonyos megértéssel tekintettek Szindbádra. Igen, úgy volt az akkor is,
                     amikor a tornyocskák és a kis kalap alatt a rózsaszínű arc még a valóságban
                     létezett. Már akkoriban is így volt a dolgok sorja.</p>
                  <p>Később Mariett jött a doktorral. Doktor Corvinusz a lázmérőjét tette vissza
                     tokjába.</p>
                  <p>- Lázas, igaz, de nem kell mindjárt megijedni.</p>
                  <p>Mariett aggódó arcát mondhatatlan figyelemmel fordította a csodadoktor ráncos
                     arcára. Mintha e vén, fogatlan szájban rejtőznének a megváltó igék.</p>
                  <p>- Tehát borogatás?</p>
                  <p>- Igen, és este még egyszer visszajövök.</p>
                  <p>- Én majd nyomban sürgönyt küldök a fiú apjának - mormogta Mariett. - Hátha
                     komoly a baj. Legyen a gyermeke mellett.</p>
                  <p>Szindbád halkan megszólalt most:</p>
                  <p>- Azt hiszem, hogy Pálházi úr éppen a városban időzik. Mintha tegnap a
                     színházban láttam volna.</p>
                  <p>Mariett szótlanul bólintott.</p>
                  <p>- Akarja a kis beteget látni, Szindbád úr? - kérdezte később, míg a csodadoktor
                     receptjét írta az asztalnál. - Csak innen a függöny mögül. Látja
                     szegénykét?</p>
                  <p>A szomszéd szobában, amelynek függönyéig Szindbád lábujjhegyen ellépkedett,
                     fehér ágyacskájában nyugtalankodva feküdt egy kis fiú. Az ernyős lámpánál az
                     öreg asszony, míg az ágy fejénél szoborszerű merevséggel ült Georgina,
                     liliomszárakhoz hasonlatos, félig meztelen karjai összefonva mellén, mintha
                     megérezte volna Szindbád tekintetét, lassan felemelte hosszú pillájú, harmatos
                     szemét, és búsan a függönyre nézett. Bal lábát, amelyen fehér harisnya és
                     keskeny szalagokkal megkötött félcipőcske volt, lassan a szoknyája alá
                     visszahúzta.</p>
                  <p>- Ugye, nagyon beteg? - hallotta Szindbád füle mellett Mariett lágy, meleg
                     hangját.</p>
                  <p>Szindbád kénytelen volt a szegény fiúcskára nézni, aki nyöszörögve fordult meg
                     takarója alatt.</p>
                  <p>- Anyám! - kiáltott fel siránkozó, boldogtalan hangon, ahogyan csak egy
                     megsebzett kis madár vagy egy beteg gyermek tud kiáltani.</p>
                  <p>Mariett nyomban félretolta Szindbádot a függönytől, és a szobába futott.</p>
                  <p>Szindbád a csodadoktorral ballagott ki a házból.</p>
                  <p>- Megmarad a gyerek? - kérdezte Szindbád az utcán.</p>
                  <p>Az öreg orvos a bunda gallérjába burkolózott.</p>
                  <p>- Mit tudom azt én! - felelt mogorván, és ellenséges pillantást vetett
                     Szindbádra, mintha ez most az ő mesterségébe kontárkodott volna. Bizonyosan nem
                     tetszett neki a bizalom, amelyet Szindbád az ódon házban élvezett.</p>
               </div>
            <div type="chapter">
               <head>HETEDIK FEJEZET</head>
               <head>amelyben a pezsgő palackjában marad</head>
                  <p>A Francia kastély éttermében, amely akkora volt, mint egy lovagterem, a
                     színészek részére hosszú asztal volt fönntartva, ahol többnyire virágbokréta
                     állott. A Francia kastély vendéglő­sének kedveskedése volt ez a bokréta. Az
                     ország minden részébe eljutott híre (a színészek révén) a gáláns Bercinek, aki
                     nagy murikat és áldomásokat szokott csapni a színészek tiszteletére. Kedvenc
                     színészei évek hosszán át hitelben ettek-ittak nála, és mindennap végignézte az
                     előadást, az állóhelyről, miközben fekete selyem sapkájával meghatottan tapsolt
                     az érzelmes jeleneteknél. Midőn félig üres volt a nézőtér, a komikus Berci
                     barátunk tiszteletére külön vicceket szőtt a darabba, sőt a kisebb színésznők
                     ábrándosan forgatták a szemüket a kis kopasz, kövér férfiú felé, aki többet
                     sírt, nevetett a színházban, mint élete egyéb részeiben. Mintha intendánsa lett
                     volna a városka színházának, minden színházi eseményben benne volt a keze.
                     Kevés szakértelemmel, de annál több rajongással hallgatta végig a premiereket,
                     neki minden darab tetszett, és csak azt sajnálta, hogy az utolsó fölvonás végső
                     jelenetét nem várhatta be. Fekete selyem sapkáját a fejére csapva, átfutott az
                     étterembe, hogymegfelelően fogadhassa a színházból kitóduló publikumot. Már
                     tudta, hogy kik jönnek színház után vacsorázni, és az asztalokat előre
                     elrendezte. A társulat súgója későbben úgyis elmondta neki, hogy mi történt -
                     azután.</p>
                  <p>Berci azon az estén, midőn Pálházit a színházban meglátta, rendkívüli
                     intézkedéseket tett a nevezetes úr fogadtatására. A háziszolgát elfuttatta a
                     cigánybandáért, és személyesen nézett körül a konyhában, bár az ételszagot nem
                     szerette. A színészek asztalára készített virágbokrétát az utolsó percben fájó
                     szívvel ugyan, de megosztotta a Pálházi úr részére fönntartott asztallal. Még
                     néhány perc múlott el, és Pálházi ritkás, fekete szakállú arca, tatár-feje és
                     bundája, amelyet egy muszka herceg viselhetne, megjelent az étterem
                     előcsarnokában, mellette Szalánczi kisasszony hervatag és finom alakja. A
                     kisasszony kivételesen egy olyan nagy és soktollas kalapban jelent meg, amely a
                     térparancsnokék társaságának véleménye szerint inkább volt méltó egy félvilági
                     nőhöz, mint egy szolid színésznőhöz. A kíséretet Brankovicsné, a társulat
                     anyaszínésznője alkotta, amin ugyancsak csodálkoztak némelyek, hogy a komoly és
                     derék Brankovicsné ilyen játékhoz adja oda személyét. Szalánczi kisasszony,
                     mint aki már úgyis leszámolt mindennel, kihívóan nézett körül a fehér falú
                     teremben. A tiszti asztal fölött kevélyen túlnézett, és a főjegyzőék felé sem
                     vágott alázatos, kislányos bókocskát; csupán a térparancsnokék társaságában
                     lévő öreg grófnő előtt sütötte le a szemét, mert az öreg hölgy aranyszélű
                     lorgnettjén át olyan éles és nem titkolt fölháborodással meredt rá, hogy még
                     Brankovicsné is csak a kesztyűjének merte mondani, hogy: kezét csókolom.</p>
                  <p>Szalánczi kisasszony nyilvános „elbukásá”-nak hírére sokkal többen jöttek el az
                     étterembe, mint máskor. Három esztendő alatt senki sem mondhatott rosszat a
                     színésznőre. A finnyás úri házak kinyitották előtte kapuikat, és a kisasszony
                     most így hálálja meg a közmegbecsülést! Bizonyosra vette mindenki, hogy
                     Kisfalvi direktor tudni fogja kötelességét. Ezt az arculcsapást nem viselheti
                     el a város.</p>
                  <p>Pálházi olyan unottan és fanyar mosollyal ment végig a termen, mint aki senkit
                     sem akar ismerni a városban. Hanyagul húzta lábát, és csak a szemével
                     köszöntgetett vissza azoknak, akik köszöntötték. Körülbelül negyvenesztendős
                     volt akkor Pálházi, de éppen úgy lehetett nyolcvan vagy harminc. Az arca sárga
                     volt, mint a cigarettafüst, és a szeme egy halálosan kiégett férfiú szeme volt.
                     Csak izmos válla és minden hanyagsága mellett rugalmas alakja árulta el, hogy a
                     rokkantságtól még nagyon messzire van.</p>
                  <p>- A kártyás! - mondta az öreg grófnő a térparancsnokék asztalánál, de nyomban
                     hízelgő mosoly terült el az arcán, amint Pálházi rövidre nyírott fejével
                     bólintott feléje. “A kártyás” senkinek sem hajtotta meg a fejét, csak neki. Az
                     öreg grófnőnek az öccse befolyásos férfiú volt a külügy­minisztériumban.</p>
                  <p>Tehát most ott ült a híres kártyás a Franciakastély éttermében, és a vidéki
                     város publikuma, amely jól ismerte őt, de akiktől mindig idegennek tudta magát
                     tartani, kimeresztett szemmel figyelte a történendőket. Hiába, bármit mondanak
                     is Pálházira a házasságai miatt, mégiscsak ő az egyetlen ember ebben az órában
                     Magyarországon, akiről mindenki tudja, hogy milliókat nyert kártyán és
                     lóversenyfogadásokon. A fiatal katonatisztek, akik a kantinban huszonegye­sen
                     nyerik el egymás gázsiját, a tiszti asztal mellett elmerengtek, a főtrafikos,
                     Számmer bácsi, akit messzi vidéken a legjobb kalabriászjátékosnak mondanak, és
                     nemegyszer fölfüggesztik Komáromban vagy Győrött a játékot, amíg Számmer bácsi
                     véleménye telefonon vagy telegráfikus úton megérkezik, a maga sarok asztalánál,
                     az agglegények társaságában bizonyos megzavarodottsággal piszkálta a
                     sótartót.</p>
                  <p>- No, Számmer? - szólalt meg végre egy öreg ügyvéd, aki mint tréfacsináló volt
                     ismeretes a városban.</p>
                  <p>De Számmer nem felelt.</p>
                  <p>Az ügybuzgó Berci és a pincérek útján csakhamar híre futamodott annak is az
                     étterem vendégei között, hogy az esti vonattal megérkezett Bozsákné, a Pálházi
                     tésztagyúró asszonya, akit mindenhová magával visz a világon. És már a
                     vacsorához Bozsákné gyúrta a tésztát. Majd a színészek asztalánál francia
                     pezsgősüvegek vonultak föl.</p>
                  <p>- Pfuj - mondták némelyek -, ezek a komédiások elfogadják a kártyás pezsgőjét.
                     Mint a cigányok...</p>
                  <p>De nyomban elmúlott a fölháborodás, amikor Pálházi asztalától lustán
                     fölemelkedett, és a színészekhez lépkedett, hogy velük poharat koccintson.</p>
                  <p>- A legjobb színészek itt vannak Magyarországon - mondta szuggesztív hangon
                     Pálházi, mintha maga is hitte volna, amit mond. Később a térparancsnokék
                     asztalánál vizitelt, de ott igen rövid ideig maradt, mert a nyers öreg tábornok
                     azzal kezdte a beszélgetést:</p>
                  <p>- Nos, hogy hajtanak mostanában az agarak, Pálházi úr?</p>
                  <p>Pálházi nem szeretett játékról beszélni.</p>
                  <p>A cigánybanda diszkréten, csöndesen húzott egy régi bécsi valcert, majd egy
                     másikat, harmadikat, mert hiszen Pálházi ezt szerette. Szalánczi kisasszony
                     kipirosodott orcával ült a helyén, és ritka rózsáit szagolgatta, mintha máris
                     menyasszonynak érezte volna magát, hisz hány nagyúr vett már el színésznőt
                     feleségül, csupán Brankovicsné piszkálta kedélyesen a fogát.</p>
                  <p>- Az én főztömet kóstolná meg, Pálházi - mondta nagy elbizakodottsággal. -
                     Olyant még az édesanyjánál sem evett.</p>
                  <p>Pálházi lovagiasan bólintott, és megkérdezte Szalánczi kisasszonyt, hogy nem
                     parancsol-e valamely mulatságos fiút meghívatni a színészek asztalától?</p>
                  <p>- Nem - felelt hűvösen Edit -, én jól ismerem őket. Nem nagyon
                     mulatságosak.</p>
                  <p>Tovább hallgattak tehát, mert Pálházi szófukar, csendes ember volt, aki nevetni
                     sohasem szokott, és legjobb kedvében is (a monda szerint) bezárt szobában
                     egyedül szokott csárdást táncolni.</p>
                  <p>Ebben a pillanatban a Francia kastély öreg portása sapkáját kezében tartva,
                     mély meghajlással Pálházihoz lépett, és olyan halkan, amint régi hotelportások
                     tudnak beszélni, valamit súgott a kiváló férfiú fülébe. (Szindbád - aki
                     természetesen egy sarokasztalnál ült ezen idő alatt, mert hiszen Pálházi őt is
                     érdekelte -, nyomban észrevette, hogy a törökösen sárga arc elhalványodik.)</p>
                  <p>Pálházi egy-két pillanat múlva engedelmet kért a hölgyektől, és kisietett az
                     étteremből, de Szindbád megelőzte. Szindbád az utca felé lépett ki, mert úgy
                     gondolkozott, hogy Pálházit a fogadó portásfülkéjében várják, és a kapu
                     vasrácsozatán át tanúja lehet mindennek. Körülbelül tudta, hogy miért hívják
                     Pálházit - nyilván a beteg gyermek rosszabbul lett -, csak arra volt kíváncsi,
                     hogy a két nő közül melyik jött Pálháziért.</p>
                  <p>Természetesen Mariett állott a portás fülkéjében, az öreg őrmester
                     társaságában.</p>
                  <p>Pálházi fázósan húzta össze frakkját, amint Mariettet megpillantotta, néhány
                     halk szó hangzott el a levegőben, aztán Pálházinak olyan lett az arca, mint a
                     kísérteté. Egy hangot sem szólt, fedetlen fővel, frakkban, amint volt, a
                     kapunak indult.</p>
                  <p>- A kalapját! - hallatszott a Mariett figyelmeztető hangja.</p>
                  <p>Pálházi erőszakos, szinte vad mozdulatot tett.</p>
                  <p>- Menjünk - kiáltotta rekedten.</p>
                  <p>Az öreg kapus ijedten nyitott kaput, Pálházi kirohant, Mariett hosszú
                     köpönyegében a bicegő őrmesterrel alig tudta nyomon követni. Aztán eltűntek a
                     mellékutcában, amely a régi ház felé vezetett, mint a látomás.</p>
                  <p>Az éj csípős volt, alattomos szél süvített az olvadó folyó felől, és a Francia
                     kastély kapujánál táncolt az üveg a lámpásban. Szindbád tehát visszatért az
                     étterembe, és sokáig szivarozgatva nézegette Szalánczi kisasszonyt és
                     kísérőnőjét. A magára hagyott kisasszony arca mind pirosabb lett, hogy aztán
                     gyorsan haloványodni kezdjen.</p>
                  <p>Reménykedve, majd kétségbeesetten figyelte az antik óra mutatóinak lassú
                     mozgását a terem oldalfalán, és nemigen volt az étteremben senki, aki ugyancsak
                     nem az óramutatót találta most a legérdekesebb látnivalónak.</p>
                  <p>Még a térparancsnok is megfordult helyén, és szigorúan, tetőtől-talpig
                     végigmérte a magára hagyott hölgyeket, bosszús pillantást vetett az órára. Az
                     öreg grófnő le nem vette átható szemüvegét Editről, míg Brankovicsné a
                     kézmosóba öntötte a pezsgőspohár tartalmát.</p>
                  <p>- Jobb ennél a vinkó - mondta mély meggyőződéssel. - Engem se hívjál többet
                     vacsorázni.</p>
                  <p>A főtrafikos az agglegények társaságában szinte az egész terem füle hallatra
                     mondott el egy kalabriász-esetet, amely Nyitrán történt, és a cigányok olyan
                     csendesen húzódtak meg sarkukban, mintha nem is ők lettek volna azok, akik
                     valaha muzsikáltak.</p>
                  <p>- Pszt, Berci! - hangzott innen is, onnan is, pedig máskor meglehetősen
                     foghegyről beszélnek az idevaló urak a fogadóssal. - De a mindentudó Berci sem
                     tudott fölvilágosítást adni, csupán annyit hozott föl védelmére, hogy hiszen
                     ott függ a Pálházi úr bundája, kalapja.</p>
                  <p>A színészek az üres palack mellől elkomorodva meresztették a szemüket Szalánczi
                     kisasszonyra, aki végképpen megszégyenülve már csaknem arra gondolt, hogya
                     pezsgőzést folytatja a saját számlájára.</p>
                  <p>Végre a térparancsnok kirúgta maga alól a széket, hogy az fölborult, és ez
                     mintegy jeladás volt arra nézve, hogy a kellemetlenül végződött mulatságból
                     hazafelé kászolódjanak az emberek. Csak az öreg grófnő állt meg öltözködés
                     közben, hogy egy-egy gyilkos, megvető pillantást vessen Szalánczi kisasszonyra,
                     mintha ő volna az okozója az egész zavarnak. A Pálházi anyja mégiscsak
                     csillag­keresztes dáma volt, és ő maga is szolgált az udvarnál. És ez a senki
                     lánya? Ez a csúf, vén komédiás-leány? Bizony megérdemelné, hogy kisöprűzzék a
                     városból.</p>
                  <p>Szindbád egyik szivart a másik után szívta, a terem csendesen kiürült, a
                     cigányok visszaszöktek a kávéházba, csupán a szundikáló nagybőgős maradt ott
                     őrnek, mikor Brankovicsné keményen csengetett a vizespalack oldalán.</p>
                  <p>- Kellner, fizetek! - kiáltotta, hogymások is meghallják, és méltatlankodva
                     csóválta a fejét, amikor Berci szabadkozva hajtogatta előtte kopasz fejét.</p>
                  <p>Szalánczi kisasszony elmenőben síró, vörös szemét szinte kétségbeesetten
                     fordította Szindbád felé. Szindbád már némi hajlandóságot is érzett lovagias
                     szívében, és csaknem hazakísérte a hölgyeket, amikor az utolsó percben a súgó
                     ajánlkozott.</p>
                  <p>Így tehát Szindbád végigszívhatta szivarját, későbben pedig megtehette szokásos
                     kémszemléjét az ódon ház körül, amelynek kapuja fölött három sas volt kőbe
                     vésve.</p>
                  <p>A függönyök mögül lágy, szinte álombeli világosság szűrődött kifelé, és csendes
                     volt minden, mintha mindenki meghalt volna a házban. A szél élesen süvöltözött,
                     és a folyó olyan fekete volt, hogy Szindbádnak önkéntelenül szegény, elhagyott
                     árvagyermekek jutottak eszébe, akik csöndesen sírnak apjuk után a sötét
                     szobában. A titokzatos folyón valahol egy vízbe fulladt kisfiú holtteste úszik,
                     és valahol messze, messze, kétségbeesetten sír egy szegény anya... Valóságos
                     megváltás volt Szindbádra, midőn lépéseket hallott kopogni a kövezeten, amely
                     lépések most visszhangzottak, mintha egyszerre titkos alagutak támadtak volna a
                     város alatt.</p>
                  <p>Bozontos bunda-gallérból a doktor Corvinusz bársony-sapkája meredt elő.
                     Szindbád élénken a csodadoktor vállára csapott.</p>
                  <p>- Hopp, doktor úr, jó, hogy találkozunk. Hogy van a kisfiú?</p>
                  <p>A vén doktor olyan mérgesen kapta föl a fejét, mint egykígyó.</p>
                  <p>- Mi az? Útonálló az úr? Már régen szerettem volna öntől megkérdezni, hogy mért
                     leselkedik folyton nyomomban? Mi köze hozzám, mi köze a beteghez? Hejh?</p>
                  <p>A csodadoktor azután szó nélkül továbbrohant. Szindbád hazafelé menet
                     mindenféle regényes históriákra gondolt. Összeaszott vén vadalmákra, akik a
                     Pálházi-hölgyekbe szerelmesek.</p>
               </div>
            <div type="chapter">
               <head>NYOLCADIK FEJEZET</head>
               <head>amelyben Shakespeare kimondja az utolsó szót</head>
                  <p>Nagyon nehéz meghatározni, hogymennyi idő múlik el a regényben egyik fejezettől
                     a másikig, olvastam már olyan regényt is, ahol a nagyanyák még a várkertben
                     bujósdit játszanak egy helyen, míg a másik oldalon már a templomba falazzák be
                     koporsójukat. Walter Scott tudná csak megmondani, hogy mi történt közben. De ne
                     ijedjünk meg, Szindbád még mindig a régi rajongó szerelmes, midőn egy napon
                     aranyporzóval behintett, zöldpecsétes levelet hozott számára az őrmester a
                     Francia kastélyba. A levélpapír sarkában finom, alig látható aranyos nyomással
                     egy név: Georgina. És a betűk, amelyek egymás után tipegő kis kacsákhoz voltak
                     hasonlatosak, Szindbád urat felszólítják azon régi házban való
                     megjelenésre.</p>
                  <p>Georgina a régi szépség, csak búskomoly szemében látszik valamely elmúlott,
                     könnyű sírásnak a nyoma, mint erdőszélen a tovairamodott nyári zápor hagyja
                     jóillatú lábnyomát. A szája azonban vidoran mosolyog, amint Szindbáddal szemben
                     helyet foglal, és könnyedén így kezdi:</p>
                  <p>- Egy régi francia könyvben olvastam egyszer, hogy a reménytelen szerelmestől
                     fogadnak el a nők legtöbb szolgálatot.</p>
                  <p>- Én is olvastam. Miben lehetek szerencsés szolgálatára lenni, mindenekfelett
                     való úrnőm?</p>
                  <p>Georgina egy másodpercig elhallgatott, Szindbád fürkészve nézte, vajon előre
                     betanulta volna szerepét? Nem, a kis úrhölgy sokkal közvetlenebb teremtés volt,
                     vagy talán Szindbádnak gyengült meg a látása?</p>
                  <p>- Hát én színésznő leszek, Szindbád.</p>
                  <p>Szindbád szerette, ha a nők bolondokat fecsegnek, sőt leginkább akkor szerette
                     a nőket, ha nem voltak okosak.</p>
                  <p>- Helyesen teszi. Már magam is gondoltam rá.</p>
                  <p>Georgina kerekre nyitotta a szemét, mintha megijedt volna Szindbád szavaitól.
                     Szívalakú arcocskáján fájdalom, öröm, meglepetés jelentkezett, és egy kis
                     hajfürt a kerek fülecske mellett olyanformán helyezkedett el, mint egy fűben
                     figyelő gyíkocska.</p>
                  <p>- Ön már tudja? Gondolt rá?... Nem értem.</p>
                  <p>- Pedig igen egyszerű dolog. Volt egy barátom, akit a tót grófnak hívtak...
                     Pardon, ne vegye kérkedésnek, de gróf volt és barátom volt. A tót gróf felesége
                     egy napon azt vette észre, hogy az ura igen sokat forgolódik a falusi tót
                     asszonykák körül, akik többnyire bocskort viselnek lábukon. Szép, fehér,
                     pirosszíjas bocskort. A grófné okos asszony létére a párizsi cipőt felcserélte
                     bocskorral, ebben járt otthon állandóan, és boldogan élt az urával. Pálházi a
                     színésznők után kezd futkosni, tehát...</p>
                  <p>Georgina mindent kifecsegő arcán egy kedvetlen kis rajzocska jelentkezett.</p>
                  <p>- Akkor Mariett megelőzött volna szándékomban, mert hisz én... Én már nemigen
                     fogok bocskor­ban járhatni valakinek a kedvéért. Más oka van elhatározásomnak.
                     A kenyérkereset.</p>
                  <p>- Tisztelem azokat a nőket, akik kenyeret keresnek.</p>
                  <p>- Mert hisz én tulajdonképpen nem tudok semmit, Szindbád. Abban az időben,
                     amikor én még leány voltam, nem volt szokásban tanítónői oklevelet szerezni, a
                     doktorkisasszonyok sem jártak az egyetemre. Maga körülbelül tudja, hogy miféle
                     képzettsége van egy magamfajta nőnek. Tudunk egy kicsit zongorázni, festegetni
                     virágokat és erdőket, megértjük, ha franciául szólnak hozzánk. Szilvu plé -
                     merszi. Higgye el, hogy éppen elég ennyit tudni franciául.</p>
                  <p>Szindbád csendesen mosolygott a vidáman előadott szavakon. Valóban gyermek volt
                     ez a kis kedves, jó, ártatlan gyermek. Az ódon házban sohasem látta az
                     életet.</p>
                  <p>- Tehát csak ezért lesz színésznő?</p>
                  <p>- Lám, a fődolgot szinte elfelejtettem... Szindbád úr, mi tönkrementünk.</p>
                  <p>Vidor, szinte titokzatosan jókedvű mosollyal nézett Szindbád szemébe, hogy
                     Szindbád maga is derülten felkiáltott.</p>
                  <p>- No, ez nagyszerű. Hát hogy történt?</p>
                  <p>A finom nőcske gyengéden előrehajolt, mintha nagyon meg kellene magyarázni a
                     dolgot, hogy Szindbád kemény feje megnyíljon.</p>
                  <p>- A tőzsdén játszottunk, és doktor Corvinusz közvetítette az üzleteket.</p>
                  <p>Erre már talpra állt Szindbád, de még mindig mosoly volt az arcán.</p>
                  <p>- A csodadoktor?</p>
                  <p>Georgina halkan felkacagott.</p>
                  <p>- Ne bántsa. A kisfiamat mégiscsak meggyógyította. Gyurka most olyan
                     egészséges, mint a makk. Annyit eszik, mint egy arató. Reggeltől estig a
                     tornaszereivel foglalkozik, holott azelőtt csak a képeskönyvet szerette. A
                     doktor csodát művelt a fiúval.</p>
                  <p>- De a tőzsde? - szólt közbe Szindbád kissé érdesen.</p>
                  <p>Georgina vállat vont.</p>
                  <p>- Pechünk volt, vesztettünk.</p>
                  <p>- Mennyit?</p>
                  <p>- Mindent. Rövidesen a ház sem lesz a miénk. Váltók vannak. Mind a hárman
                     aláírtuk, amint a készpénz elment, szegény mama, azóta azt hiszi, hogy a foga
                     fáj, pedig...</p>
                  <p>- Nincs is foga! - szólt közbe Szindbád. - Tehát a mamán kezdte a doktor?</p>
                  <p>- Igen, már régóta játszottak, amikor rájöttünk. A mama álmában kibeszélte a
                     dolgot. “Alpinen! Alpinen!” - kiáltozta mindig. Azok valami papirosok.</p>
                  <p>- És Mariett, aki állítólag a legokosabb nő a világon?</p>
                  <p>- Mariett nem okos. Csak nagyon jó, nagyon nemes és a legdrágább szív, de a
                     pénzhez annyit ért, mint a mama.</p>
                  <p>- A gazember! - szólta el magát Szindbád. - Nekem sohasem tetszett ez az
                     ember.</p>
                  <p>- Ne bántsa szegényt. Bánatában elbujdosott a városból. Hál’ Istennek, Gyurka
                     most egészséges.</p>
                  <p>Szindbád, bár eleinte a maga fölindultsága foglalta el, későbben mégiscsak
                     észrevette a Georgina jókedvű nyugalmát, és ebben megnyugodott ő is. Tudják
                     ezek a nők, hogy nem érheti őket semmi baleset.</p>
                  <p>- Persze, Párházi úr nem tudja még a dolgot? - kérdezte csendes
                     célozgatással.</p>
                  <p>- Remélhetőleg nem is fogja megtudni, mert azt csendesen elhatároztuk, hogy
                     eltitkoljuk előtte.</p>
                  <p>- Az ilyesmit nehéz titokban tartani.</p>
                  <p>Georgina ekkor valami furcsa pillantást vetett Szindbádra, amely tekintetből
                     Szindbád csalódást, néma kicsinylést és nemes gőgöt olvasott ki. Mintha csak
                     azt mondta volna ez a tekintet, hogy meddő fáradtságot végez Szindbád, midőn
                     egy másik férfiú nyakába akarja keríteni a bajokat, hisz tulajdonképpen itt
                     magára, Szindbádra sincs valami nagy szükség. Ebből a furcsa pillantásból
                     értette meg végtére Szindbád, hogy Georgina nem a gyermeteg, butácska nő,
                     amilyennek néha látszik.</p>
                  <p>Az asszony az ablakra nézett, ahol a téli délután utolsó napsugarai játszottak
                     a mályvaszínű függönyökkel, és a függönyöknek mondta:</p>
                  <p>- Mi olyan nők vagyunk, akik, amit megfogadunk, azt megtartjuk... Párházi
                     különben már valahol a tengeren mulattatja a yorki herceg őfenségét, aki mint
                     szenvedélyes écarté-játékos, néhány pártira meginvitálta Indiába való
                     utazásához.</p>
                  <p>Szindbád makacsul összeráncolta a homlokát. Bántotta az asszony hűvöskés
                     gőgje.</p>
                  <p>- Indiából is vissza lehet térni - felelt konokul.</p>
                  <p>- Ismétlem - mondá jéghidegen Georgina -, mi nem szándékozunk bajunkkal sem
                     Pálházit, sem mást terhelni. Midőn a fia volt beteg: kivételt tettünk vele. A
                     fiút szereti: információink szerint egyedül a fiút szereti. Nem tudom, helyes
                     volt-e Mariett részéről, hogy a lázas fiúcska ágyához meghívta az apát?
                     Végeredményében helyes volt, mert nyugodtan utazott el a yorki herceg
                     őfenségével, miután meggyőződött arról, hogyGyurka nálunk a legjobb helyen
                     van.</p>
                  <p>- És a gyermekről hogyan szándékoznak gondoskodni?</p>
                  <p>- Ezt ismét Mariett vállalta magára. Amit Mariett magára vállal, azt
                     teljesíteni szokta. Ő talán nálamnál is jobban szereti Gyurkát. Mama velem
                     marad. Engedje meg, hogyrövid idő alatt annyi bajt okoztunk önnek, Szindbád úr,
                     midőn ön csak éppen átutazóban volt a városon. Gondjai voltak miattunk, talán
                     idejét is megraboltuk... Miért? Ön már sok asszonyi szeszélyt látott, és bölcs
                     férfiú módjára megbocsátott. Reméljük, hogy nekünk is megbocsát.
                     Elkényez­tetett, nagyon kényes úridámák voltunk, akik gőgösségükben azt hitték,
                     hogy nekünk kötelesség a férfiak részéről a szolgálat, a hódolat. Az élet most
                     megtréfált. A magunk építette várkastély összeomlott, mint a legtöbb légvár
                     összeomlik. Közönséges, mindennapi nők lettünk, akikkel sűrűn találkozni az
                     életben. Az érdekességhez bizonyos tekintetben mégiscsak szükség van a jó
                     cipőre, bármit állítanak a költők.</p>
                  <p>Szindbád komolyan hallgatta végig a drága nőt, hisz bármennyire titkolta is
                     Georgina, hangjából némi bánatos érzelmesség zengett, mintha máris csalódott
                     volna Szindbádban, holott még csak a kezét engedte megcsókolni.</p>
                  <p>Némely férfit mindennél inkább érdekel a nők nemes, eltitkolt fájdalma,
                     búskomoly bánkódása, amellyel az élet eseményei meglepik őket. A könnyeket,
                     viharzó sírásokat némelyik férfiú kevésbé szereti, mint a téli alkonyatot,
                     midőn a tűz olyan csendesen szundít el a fehér kályha mélyében, mint egy
                     éjszakai pihenőre térő madár fáradt szállongása - vagy mint az őszi köd, amely
                     az erdőszél felé lopózkodik. Szindbád mindig szeretett estefelé utazni, és az
                     utazókocsi ablakából elborongva nézte a hegytetőn a várat, amint ablakai
                     kivilágosodtak... Megfogta az asszony kezét.</p>
                  <p>- Ennél a kéznél ma sem drágább nékem semmi, mint tegnap vagy tegnapelőtt. Én
                     nem változtam, sőt bizonyos melegség szállja meg a szívemet, hogymint az
                     élettel küzdő férfiú közelebb látom magamat az ábrándok és álmok asszonyához.
                     Az élet a legjobb vegyész. A legkülönbözőbb elemeket is egymásba olvasztja.
                     Talán még bennünket is közel hoz egymáshoz, hisz az álomvilágból íme ön
                     előlépett, nem elzárt kastélyban fog többé élni, hanem az élet kellős
                     közepében. Tehát színésznő akar lenni?</p>
                  <p>Az asszony nem vonta vissza kezét, de nem is viszonozta Szindbád gyöngéd
                     szorítását.</p>
                  <p>- Színésznő leszek, de úri dáma maradok.</p>
                  <p>- A maga egyénisége nem is lehet másforma. Tudja, hogy iskolát kell
                     végeznie?</p>
                  <p>- Végeztem. Kisfalvi direktor úr volt a tanárom. Csupán próbaidőre van
                     szükségem.</p>
                  <p>- És az a huncut ezt nekem sohasem mondta! Pedig mennyit beszélgettem vele
                     magáról!</p>
                  <p>- Kisfalvi komoly férfiú. Azok a férfiak, akik Shakespeare-t szeretik,
                     megbízható emberek. Nála szeretnék föllépni... Néhány telt házat biztosítana a
                     szenzáció.</p>
                  <p>- És nem fél, hogy Pálházi a Szuezi csatornánál visszafordul? Ott utoléri a
                     posta vagy távíró.</p>
                  <p>- Pálházi akkor éppen nem fordul vissza. Szerződésünk van arra, hogy én nem
                     leszek színésznő. Ezért kaptam tekintélyes tartásdíjat.</p>
                  <p>- Tehát már régen is színésznő akart lenni?</p>
                  <p>- Mindig. Fiatal leánykoromtól kezdve, midőn a hercegi palotában először
                     játszottam egyműkedvelő előadáson. Molière-t játszottuk.</p>
                  <p>- Nekem Kisfalvi ezt sohasem mondta - csodálkozott Szindbád. - Hisz akkor
                     könnyebben megértettem volna önt. Művészvér van az ereiben.</p>
                  <p>- Az anyám is színésznő volt fiatal korában, de egy darabig nem dicsekedtünk
                     ezzel. Habár az udvari színházban játszott, és Metternich hercegnő volt a
                     pártfogója.</p>
                  <p>Szindbád összecsapta a kezét.</p>
                  <p>- Nagyszerű. Hisz maguk egész kedvemre való emberek kezdenek lenni! Irtózom a
                     mágnásoktól. Félek a gőgjüktől, világnézeteiktől, nevetséges önérzetüktől.</p>
                  <p>- Bennünket mágnásoknak nézett? Ebből láthatja, hogy jól komédiázunk. Köztünk
                     csupán Mariett a komoly nő. Ő csakugyan hiszi azt, amit mond. Csak
                     arisztokratikusan tud gondolkozni, cselekedni. Gyűlöli a mindennapiságot. Most
                     majd előveszi tanítónői diplomáját, és valahol állást keres. Olyan álruhás
                     hercegasszony még nem ült katedrán, amilyen Mariett lesz. Bizonyos, hogy
                     versailles-i mintára nyírja meg az iskola udvarán álló akácfákat, és az
                     iskolaszolgát rábeszéli, hogy borotválja le bajuszát, és húzzon térdnadrágot.
                     De éppen jön.</p>
                  <p>Mariett szokása szerint szürke szemével fürkészve nézett végig Szindbádon,
                     mintha állandóan gyanakodott volna, hogy a könnyen szürkülő, de fiatalos arcú
                     férfiú rosszban töri a fejét. Majd kérdő pillantást vetett Georginára.</p>
                  <p>- Igen, arról beszélgetünk - felelte Georgina, és kicsit lehunyta a szemét.</p>
                  <p>Mariett most Szindbádhoz fordult, és némán ránézett. Mintha csak azt kérdezte
                     volna, hogy: mit szól ehhez az őrültséghez?</p>
                  <p>Szindbádot megzavarta a szürke szem. Mintha bűnös lett volna, úgy felelt:</p>
                  <p>- Azt hiszem, jó színpadi alakja van... Hisz játszani nem láttam.</p>
                  <p>Mariett vállat vont, és szótlanul indult a függönyök felé, amelyek a szomszéd
                     szobát elválasztották.</p>
                  <p>Georgina hirtelen talpra ugrott.</p>
                  <p>- Maradj, Mariett. Te mindig azt mondod, hogy nem tudok semmit. Hallgassa meg
                     Szindbád úr is.</p>
                  <p>Három-négy lépést tett a szobában, aztán színpadi állásba helyezkedett.</p>
                  <p>- Hallgassa Júliát, kit játszani fogok.</p>
                  <p>
                     <hi>Már menni készülsz? Még nem is virrad? Nem a pacsirta volt,
                        ha</hi>
                     <hi>’</hi>
                     <hi> fülemile, Félénk füled mitől megrezzene. Hidd el, szerelmem,
                        csak fülemile.</hi>
                  </p>
                  <p>Szindbád nevetve ütötte össze a tenyerét.</p>
                  <p>- Briliáns. Én láttam Duset, Sarah-t, Márkust. Becsületemre, egyik se tudta
                     jobban.</p>
                  <p>- Igen, itt a Miasszonyunk utcában, a szalonunkban - szólt közbe hidegen
                     Mariett. - A színpad ide messzire van.</p>
                  <p>És hosszít lágy léptekkel kiment a szobából.</p>
                  <p>Georgina kipirult arccal ült vissza helyére. Harmatos szép szemét Szindbádra
                     függesztette, és szinte könyörgő volt a hangja, amint kérdezte:</p>
                  <p>- Mondja meg őszintén: tudok?</p>
                  <p>- Amennyire meg tudom ítélni: igen - felelt komolyan Szindbád.</p>
                  <p>- Kisfalvi is mindig azt mondta, hogy nagy színpadi talentum rejtőzik bennem.
                     Nos, ha talentum, itt van az ideje, hogy aprópénzre fölváltsuk. Eddig az
                     előkelő, megközelíthetetlen úri dáma volt a szerepem, most majd a rendező
                     osztja ki. Shakespeare-t majdnem végig tudom, mert hisz Kisfalvitól nem
                     tanulhattam egyebet! De tudok néhány Ibsen-szerepet is. Nórát! Ismeri?</p>
                  <p>- Ismerem - felelt Szindbád, és az asszonyt a két kezénél fogva gyöngéden
                     magához húzta.</p>
                  <p>- Az újabbak közül Monna Vannát - mondta halkan, álmodozva Georgina, és a
                     homlokát csöndesen odanyújtotta Szindbádnak.</p>
                  <p>Ez volt az első csók.</p>
                  <p>Az erdővágáson fut át olyan pattogva, jószagúan a nyári permeteg, mint Szindbád
                     szívében csilingeltek e szavak: Enyém vagy, drágám, Georginám, és enyém
                     leszel!</p>
                  <p>Az asszony csak jó darab idő múlva emelte föl tekintetét, amelyben búskomoly
                     álmodozás fátyola ringott, mint reggeli pára a hegyoldali utcácska fölött.</p>
                  <p>- Azután, mondok valamit, Szindbád... Udvaroljon egy kissé Mariettnak. Ő nem
                     szereti a színészetet. Különösen azóta, amióta Pálházit az az ostoba Szalánczi
                     Edit kompromittálta a Francia kastélyban. Néhány napig azon gondolkozott
                     Mariett, hogy leveszi a kontyát Editnek ott, ahol megtalálja. Később csak egy
                     gunyoros levelet irt, amelyet az utolsó pillanatban sikerült elsikkasz­tanom.
                     Mégiscsak furcsa, szinte komikus dolog lett volna, hogy Martett levelez egy
                     színésznővel. És most menjen, Szindbád, beszélje meg Kisfalvi igazgatóval az én
                     ügyemet. Én mindem magára bízok.</p>
                  <p>- Jó kézben lesz a dolga - felelt Szindbád, és a búcsúra nyújtott kezeket
                     reménykedve fogadta. De az asszony felsőstestével olyan érthető formában hajolt
                     hátra, hogy Szindbád nem tehetett egyebet, mint sóhajtva vette a kalapját.</p>
               </div>
            <div type="chapter">
               <head>KILENCEDIK FEJEZET</head>
               <head>egy nagyon hosszú fejedet különböző színészekről</head>
                  <p>Némely emberek szeretik azokat a házakat, amelyben valamikor gyerekeskedtek,
                     vagy hosszabb ideig laktak, és meghatottan mennek el régi fogadók előtt, ahol
                     valamikor ezzel vagy amazzal huzamosabb ideig asztalnál ültek, bolond és
                     szomorú dolgokról beszélgettek; a csapost Maxinak hívták, és Anton, a roggyant
                     járású öreg pincér olyan áhítattal tette eléd a pörköltet, mintha az egyetlen
                     pörkölt ez lett volna a világon, amelyet megenni érdemes; a sör mindig friss
                     volt, és akkoriban még madame Augusztine - a divatárusnő a fogadóval szemben
                     levő boltocskában - fürtös fejét egyenesen tartotta gömbölyű vállai fölött,
                     mintha éppen most csalódott volna első szerelmében, és elhatározta, hogy
                     végképpen szakít a férfinemmel. Szindbádunk, e regény alázatos szolgája
                     természetesen a régi kis sörházból meglehetős meleg érdeklődéssel figyelte a
                     divatárusnő friss blúzait és szoknyáját, valamint fürtös fejét, s így csöppet
                     sem lehet azon csodálkozni, hogy a színházak hátulsó kapuit is nagyon szerette,
                     ahol ócska láda volt a bejárat mellett, amin üldögélni, pipázgatni lehetett,
                     mialatt odafentről a zenekar játéka csengve-bongva adta tudomásul a
                     legkülönbözőbb melódiákat. A nagyhercegek is itt voltak találhatók fehér
                     parókáikban a felvonásközökben, midőn a színházi szolga vágtatva hozta a sört a
                     folyóparti kocsmából, és maga Kisfalvi direktor úr ült a ládán, midőn az
                     életunt rendezővel nem kevésbé életunt modorban a jövő heti műsort megbeszélte.
                     A sokszor nyitva felejtett ajtón a női öltöző zűrzavaros lármája idáig
                     hallatszott, elrejtett lámpák égtek odabenn, és a kulisszák meg hátulsó
                     függönyök barna vásznán a raktáros gyermekfej nagyságú számjegyei látszottak.
                     Harisnyakötőket, púdert, festéket kerestek a női öltözőben, majd két nő éles
                     hangon támadt egymásnak - ki tudná miért -, amikor Kisfalvi (bármennyire komoly
                     ember volt), a szenesládán megmozdult, és mély, rezdülő hangon beszólt a
                     színpadra:</p>
                  <p>- Ügyelő!</p>
                  <p>Majd tovább folytatta a megkezdett mondatot.</p>
                  <p>- Pálházi, amilyen tehetséges ember, éppen olyan bolond. Mindig azt hitte, hogy
                     majd hosszúszárú lakkcsizmát meg fehér nadrágot kell neki is fölhúznia, ha a
                     felesége színésznő lesz. Sehogyan sem tudta megérteni, hogy lehetnek nők, akik
                     a színpadi pályát azért választják, mert arra van tehetségük. Pálházi szerint a
                     nők azért lépnek színpadra, mert a lámpák, a világítás, a zenekar, a kosztüm a
                     legjobb kerítő. Színpadról könnyebb meghódítani a férfiakat, mint a szalonban,
                     és a színésznők csupán hódítani akarnak. A házmester-leányokból úridámák
                     lesznek, és az iparos-gyerekek frakkot öltenek. Mert vannak bolond férfiak,
                     akik csupán este, a színházban melegednek föl a nők iránt, midőn táncolni
                     látják őket, és mezítelen karjukat, vállukat közprédává teszik. Így
                     gondolkozott a bolond Pálházi, mert a sorsa mindig olyan színpadi nőkkel hozta
                     össze, akik akkor sem maradtak volna meg az erény útján, ha a hercegnő
                     szalonjában üldögélnek esténkint. Tehát a szépséges, tehetséges Georgina ezért
                     hagyta abba a színpadi tanulmányait, pedig eleget sírt, búslakodott emiatt. Az
                     öreg asszonyság keményen rátámadt Pálházira a színpadról táplált véleménye
                     miatt, heves jelenet volt az, uram, sokkal hevesebb, mint amilyent a színpadon
                     szoktunk játszani. Mondják, hogy az öreg asszonyság a mágnás-asszonyok, így
                     többek között az öreg Pálháziné erkölcseiben merészelt kételkedni, mire Pálházi
                     széket emelt, és még aznap este elhagyta a házat, ahová többé nem volt
                     visszatérése a dacos és büszke férfiúnak. Némelyek szerint kiutasították volna
                     a nők Pálházit, ama kritikus estén, habár Mariettről ez nemigen hihető...
                     Ügyelő, nem hallja, hogy tapsolnak? A függönyt!</p>
                  <p>Szindbád a tapsból ugyan mit sem hallott, hisz ebben a színházban nem szoktak
                     tapsolni, a dermedt közönség méltóságával ez nem fér össze, de élénken
                     figyelt...</p>
                  <p>Valóban, Cseresznye, a régimódi komikus izgatottan jött ki a hátulsó ajtón mint
                     operettgenerális, és a tapsot azzal érte el, hogymozgatható bajuszt és szakállt
                     ragasztott ezen az estén.</p>
                  <p>- Sört, rabszolga! - kiáltotta a színházi inasnak, és félszemmel dacos, gúnyos
                     pillantást vetett a direktor felé, akinek nézetei szerint a mozgatható bajusz
                     nem volt méltó egy színészhez.</p>
                  <p>- Sok karzati jegy kelt el ma - mondta unottan a direktor.</p>
                  <p>Cseresznye félrevonta az álszakállt, mialatt sörét fölhajtotta.</p>
                  <p>- Csak őtet egyszer kifütyülnék, ahogyan megérdemli - felelt haragos hangon a
                     komikus. - Tudom, nem ölné továbbra is a színészeiben a lelket. Ákontót kellene
                     adni minden színésznek, midőn ebben a sírboltban a csontkezek egyszer egy évben
                     tapsra verődnek!</p>
                  <p>Kisfalvi bántóan legyintett:</p>
                  <p>- A tapsból még nem élek meg. Valami falusi tanítógyűlés volt a városban. Azok
                     jöttek el, szegények, a színházba.</p>
                  <p>A generális átkozódva állott félre, és még sokáig hallatszott dörmögése.</p>
                  <p>- A lelket öli meg ez az ember!</p>
                  <p>- Mariett? - folytatta Szindbád. - Furcsa nő, nem tudtam vele tisztába jönni.
                     Még csak annyit sem tudok róla, hogy okos vagy ostoba?</p>
                  <p>- Minden asszony ostoba! - felelt Kisfalvi direktor úr tragikus mozdulattal. -
                     Csak azt ne higgye, hogy Fátyol valami lángész! Fátyolnak sikerült elhitetni az
                     emberekkel, hogytöbb esze van, mint amennyi nőknek szokott lenni! Ördögöt. Az
                     én kedves feleségem éppen olyan okos nő, mint itt valamennyi. Tegnap például
                     azzal fenyegetett, hogy egyszerűen megmérgezi magát, ha az ő szerepét, Júliát,
                     Pálháziné játssza. Mondtam neki, hogy hiába mérgezi meg magát. Biztos teli
                     házat jelent a Pálháziné föllépése. Teli házunk nem volt a forradalom óta.</p>
                  <p>Kisfalvi a vállát vonogatta.</p>
                  <p>- Tudja, Szindbád, én színházi ember vagyok, vén róka vagyok a színpadon,
                     fiatal koromban Nagy Imrével, Szigeti Józseffel is játszottam együtt; a nagy
                     Laborfalvi gyerekkoromban megnézte a szemem, és azt mondta, hogyigazi
                     színész-szemem van. Hisz maga tudja, hogy csak azért nem megyek a Nemzetihez,
                     mert a magam ura szeretek lenni. De ha egyszer itt tönkretesznek majd ezek a
                     tehetségtelen gazemberek, ezek a botozni való sehonnai színészek, hát viszem a
                     sátorfámat, aztán elmegyek a Nemzetihez. Játszani fogok kedvemre való
                     szerepeket, és a jó, finom gázsit elsején fölveszem az állam pénzéből. Nincs
                     jobb az állami pénznél!</p>
                  <p>- Bizony nincs - mondta Szindbád, és bizonyos elmerengéssel nézett a női öltöző
                     felé, ahol félig öltözött nők voltak láthatók a kicsapódó ajtók mögött a
                     lámpafényben. Finom kis nadrágok és jó vállfűzők, amit föl sem lehetett volna
                     tételezni a helybeli színház többnyire rosszul ruházkodó hölgyeiről.</p>
                  <p>- Romeót természetesen én fogom játszani - mondta most nagy önbizalommal az
                     öreg Kisfalvi. - Tudom, hogy nem az én koromhoz illő e szerep, de én még
                     azoknak a híres régi színészeknek a gárdájához tartozom, akik sohasem vénülnek
                     meg a színpadnak. Mi tudjuk, hogy festékkel, ügyességgel és tudással mit lehet
                     elérni. Megjátszani egy szerepet! Tudják ezt ma a színé­szetnél? Ugye nem?
                     Együtt, Pálházinéval biztosan nagy sikerünk lesz, mert az asszony elég jó lesz
                     Júliának. Elég fiatal hozzá, ami az én öreg Fátyolomról bizony már el nem
                     mondható.</p>
                  <p>A direktor kiverte kis rövid pipáját, és leereszkedett a ládáról, amelyen
                     elkeseredve üldögélt. A pipát a zsebébe dugta, és megköszörülte a torkát.</p>
                  <p>- Hát tudja, ami azt a Mariettet, azt a másik Pálházinét illeti, arról
                     mégiscsak azt hiszem, hogy a legostobább nő a föld kerekségén. Úgy tudom, hogy
                     önként mondott le Pálháziról, midőn észrevette, hogy az az úr Georginába
                     szerelmes. Békésen elváltak, és Mariett állítólag sohasem sírt emiatt. De hát,
                     uramfia, az én szegény öregemnek hányszor kellett volna már elválnia tőlem,
                     midőn észrevette, hogymásba vagyok szerelmes?</p>
                  <p>- Ugyan, édes direktor úr, maga a legjobb családapa a városban.</p>
                  <p>A direktor hamisan hunyorított ráncos szemével.</p>
                  <p>- Muszáj, Szindbád úr. A feleségem nem engedi, hogy más legyek. A városi
                     tanács, a színügyi bizottság, a polgármester, a térparancsnok és a legutolsó
                     zsöllyebérlő is ügyel arra, hogy a helybeli direktor tündököljön a polgári
                     erényektől. Engem nem is lát senki a kocsmában! - De ha lehetne, minden este a
                     kocsmában ülnék!</p>
                  <p>Szindbád nevetett.</p>
                  <p>- Érdemes is!</p>
                  <p>- A legjobb kocsmában lenni - felelt mély meggyőződéssel az öreg direktora -
                     Kocsma, kávéház, orfeum, varieté - ez való egy nobilis férfihoz. A színház már
                     sokkal kevésbé, habár Pesten szeretek színházba menni. Mégiscsak más publikum
                     van, mint itt. Még a női öltözőkbe is benézegetek Pesten. De itt? Ezeket
                     nézzem? Isten-uccse, elmegy az embernek a kedve a nőktől, amikor az én
                     színésznőimet látja! Egyik vénebb a másiknál... Majd megmutatnám én, Szindbád
                     úr, ha szép színésznőim volnának! Virágvasárnapra szerződtettem is néhányat.
                     Csakhogy ebben a városban rossz a víz, rossz a levegő. Mind megvénül, amint
                     hozzám kerül.</p>
                  <p>Az öreg színházi igazgató komoly fejcsóválással lépett be a hátulsó kapun, mert
                     az előadás végefelé közeledett, és mert alaposan meg akarta tudakolni a
                     fölhangzott taps okát.</p>
                  <p>Szindbád vidáman nézett sárga, gavalléros kabátja után, amilyent Pesten már a
                     jobb fiákkeresek sem hordanak, és a borotvált nagy arc most profilban látszott
                     a kulisszák lámpás fényében, amely arc hasonlított a régi római pénzeken
                     látható arcokhoz. Antik bánat rejtőzött a mély szürke szemekben, vén komédiás
                     fájdalma a régi tapsok után.</p>
                  <p>Szalánczi kisasszony lepke-fürgeséggel sietett el Szindbád mellett, mintha
                     nagyon sietős dolga volna. De aztán megállott, és a prémgallért összevonta
                     mellén.</p>
                  <p>- Csak azt akartam mondani, Szindbád úr, hogy nem ismer még mindig... Tudja,
                     miért nem lettem öngyilkos a múltkor? Megmondom önnek. A boncoló asztaltól
                     féltem és a bonctani szolgáktól. Egy tiszta nő még halála után is megrendül
                     attól a gondolattól, hogy a halottasház őrei mezítelenül látják, és a
                     temetkezési vállalat tisztjei veszik karjaikba. Ezt akartam mondani. Ezért nem
                     választottam a halált! És most Isten önnel!</p>
                  <p>Mielőtt Szindbád felelhetett volna, már ismét kibontotta a gallér alatt
                     rejtegetett szárnyakat, hogy tova repüljön a régi városka zegzugos utcáin,
                     megrendülve egy kiáltástól vagy a kerítés mögött ugató kutyától, hogy végre
                     elérje kis lakását a város végén, hol magános vacsorája mellé bizonyára csupán
                     bánatos gondolatokkal telepedik le.</p>
                  <p>Szindbád egy darabig utána nézett... “Kis boldogtalan!” - gondolta magában, és
                     maga sem tudta, miért, nagyon megsajnálta Edit kisasszonyt, aki a láthatatlan
                     rablólovagok elől menekül tova a sötét utcákon.</p>
                  <p>Miután a színházban Júliából a próbákat megkezdte Georgina, Szindbád mint
                     világban járatos ember, a helybeli kritikus urak “megdolgozásához” hozzáfogott.
                     Három ilyen veszedelmes férfiú létezett a városban, akik a színházi szolga
                     véleménye szerint igen alkalmatosak volnának ágyútölteléknek, és akik egyszer
                     »kihúzhatják a lutrit«, ha a színházi szolgával szembe kerülnek.</p>
                  <p>A három életveszélyes férfiú föltalálásában segítségére volt Szindbádnak a már
                     többször említett Stánczy Pista, aki városi írnok létére minden kocsmát ismert
                     közel és távol. Igaz, hogy Stánczy Pista csak napközben írnokoskodott a
                     városnál, és az összejövetelekre alkalmatos helyeken mint népdal-költő
                     működött, de a rendőrök már ismerték, és éjjel szalutáltak neki a piacon.</p>
                  <p>Korán elhízott, bánatos tekintetű férfiú volt Stánczy, aki népszerűségét
                     élvezte ugyan egyes kocsmákban, de voltak ellenpárti kocsmák is, ahol Pistát
                     mint garázdálkodó duhajt nem szíve­sen látták megtelepedni. És Stánczy, amint
                     egy kis bort ivott, nyomban az ellenség hadi­szállá­sára kívánkozott, mintha
                     most jött volna el az alkalom, hogy kiválóságáról, pompás hangjáról, levente
                     voltáról tanúságot tegyen, és egy csapásra bevegye az ellentábort. Minden
                     jószándéka hajótörést szenvedett azonban egy szirtfokon, az érzékenységén. Míg
                     a Hófjágerben Tercsi kisasszony sohasem mulasztotta el megdicsérni a Híradóban
                     megjelent verseit, addig a Régi trombitásnál Bekker, a nagyerejű csapos (aki
                     vándorcirkuszokban többször küzdött a pályadíjért) ingujját gyűrögette fölfelé,
                     midőn Pista a legbékésebb indulattal csupán saját szerzeményét dalolva, a
                     helyiségbe belépett. Arról sem tehetett szegény Stánczy, hogy ellenséges
                     helyeken mindig belebotlott valakibe, aki (valószínűleg fölbérelve) nem
                     tisztelte őt eléggé, és dalait sem méltányolta. Pista régi szokásához híven a
                     kalapot a tiszteletlen fejébe verte, és hadiállapotba helyezkedett. Ilyen
                     csekélységek miatt sok baja volt szegény Stánczynak másnap, sőt harmadnap is,
                     midőn a polgármesteri hajdú az irodába idézte, és talán sohasem csóválta a
                     fejét annyit az öreg polgárnagy, mint ilyen esetekben. Stánczy jámborul
                     megfogadta, hogy többé sohasem megy el a Régi trombitásba. De jött szombat
                     este, midőn a dalárda gyűlését tartotta a Hófjágerben, és Pista egyszerre
                     eltűnt a barátságos helyről, hogy most végre kibéküljön a Régi
                     trombitással.</p>
                  <p>- Ismerek én minden hírlapírót, csupa jóbarátaim - mondta Stánczy Pista, midőn
                     Szindbád az ügyet előadta -, hisz munkatársa vagyok minden helybeli közlönynek.
                     Csupán Sichermann-nak nem írok. Az öreg negyven fillért akar fizetni egy
                     versért. Nem, inkább ne fizessen semmit! Vagy fizessen egy kispörköltet, két
                     pohár sört a Három Hollónál. De negyven fillérért nem ír verset Stánczy
                     Pista.</p>
                  <p>Szindbád ezt tőle telhetőleg helyeselte, de mégis aggódott, hogy a fösvény
                     Sichermann tán kritikájában nem lesz barátságos.</p>
                  <p>- Nem számít az öreg. Csak hetenkint jelenik meg a lapja, és különben is
                     cselédszerző intézete van. A Híradó emberei a Két nyúlhoz járnak, oda menjünk -
                     indítványozta Stánczy Pista, és erre megindultak.</p>
                  <p>- Nagyra becsülöm a sajtó munkásait - mondta útközben Szindbád, mintegy
                     gyakorlatból. - Világító fáklyák ebben a sötét országban.</p>
                  <p>- A Híradó csupán vasárnap közöl verset, de darabjáért egy pengőt fizet
                     Szomolenszky - dörmögte Stánczy. - És a pengőt néha nehéz kihúzni. De ő a
                     legtekintélyesebb lap.</p>
                  <p>A Két nyúlban már víg társaság volt a “hírlapírói asztalnál”. Borotvált és
                     borotválatlan arcú fiatal és öregebb férfiak, az asztalfőn Cseresznye, a
                     színházi komikus, aki miután ma nem játszott, már meglehetősen vörös volt az
                     italtól. A falnál vastag pápaszemek alatt a bagolyfejű kövér Szomolenszky, aki
                     a helybeli hírlapírókat röviden “nihilisták”-nak nevezte, mert hajdan Pesten is
                     működött a régi Fővárosi Lapoknál, és különböző álnevek alatt temérdek
                     karcolatot írt.</p>
                  <p>Majd Bögrey úr, adóhivatalnok és vezércikkíró, távolabb a nihilisták
                     csoportjában egy ábrándos fejű, hosszú hajú fiatalember, aki világfájdalmasan
                     meredt söröspoharába.</p>
                  <p>- Ez Lenszky, azelőtt Kozsuba - döfte meg Pistánk Szindbádot. - A
                     legfélelmesebb.</p>
                  <p>Az éljenzaj lecsillapodott, amely Stánczyt belépésekor fogadta, a nihilisták
                     csakhamar helyet szorítottak az újonnan érkezetteknek.</p>
                  <p>- Barátom rajong az irodalomért - mondta Stánczy. - Nyúl úr, az óborból hozzon
                     néhány literrel.</p>
                  <p>A különböző nihilisták csakhamar élénk iddogáláshoz fogtak, egy darabig Stánczy
                     vitte a szót, mint aki az est sikere körül az érdemeket szerezte, majd mások
                     mondták el, amit legjobban tudtak, Lenszky a színészetről, egy kis,
                     vörösszeplős fiú a rendőrséget és a tűzoltóságot szidta, a komoly Bögrey úr is
                     előrehajolt, és rászólott Szindbádra:</p>
                  <p>- Rövidesen kitekerik az ellenzék nyakát! - mondta nagy szemhunyorgatással,
                     mintha féltve őrzött titkát közölte volna.</p>
                  <p>A hangulat emelkedésével egy többszörösen összehajtogatott papírdarabkát
                     csúsztattak Szindbád kezébe. <hi>“T. Uram! Kérek 73 krajcárt
                        kölcsön holnapig. Híve Szomol... </hi>
                     <hi>”</hi>
                  </p>
                  <p>A bagolyfejű szerkesztő azonban a vérvörös képű komikussal vitázott régi,
                     elmúlt színészek­ről, a tréfát tehát valamelyik nihilista követte el.</p>
                  <p>Szindbád, miután Lenszkyt és az összes jelenlévőket többszörösen megdicsérte,
                     megkérte az urakat (különösen Lenszkyt), hogy a kávéházban, az Aranygolyónál
                     vendégei legyenek. A kocsmai számla fizetésére már előzetesen pénzt csúsztatott
                     Stánczy Pista kezébe, azonban a derék költő teljesen megfeledkezett erről.
                     Távozásnál Nyúl úr barátságosan megszólította Szindbádot a borok irányába, mire
                     Szindbád gyorsan és restelkedve rendezte a rendezendőket.</p>
                  <p>Az “Aranygolyónál” aztán sokáig együtt voltak az urak. Hogy ki mit beszélt, és
                     milyen nézőpontból látta a körülötte forgó világot? Erre kíváncsiak lehetnének
                     azok, akik az Aranygolyónál éjfél után még nem jártak, de hisz a többség már
                     volt az Aranygolyóban! Csak éppen annyit jegyzünk föl, hogy a kávéházban az
                     ajtónál kucséber ült, akinél Stánczy Pista szerencsésen eljátszotta a
                     kocsmaszámlára kapott pénzt (amelyről azt hitte, mint később mondá, hogy
                     Szomolenszky küldi neki régi vers-honoráriumok fejében), a kasszában pedig egy
                     igen hervadt és meglehetősen kövér hölgy ült, aki Lenszkyt bizalmas mosollyal
                     fogadta, majd vele valamin összeveszett, de még távozás előtt kibékült...</p>
                  <p>- Holnap a Mályvába megyünk - tervezte Stánczy Pista hazafelé menet -, ott
                     vannak csak az igazi mágnásgyerekek. A Hírcsarnok kadétjai tanyáznak ott.</p>
                  <p>- Nem - mondta Szindbád -, holnap kialusszuk a mai nap fáradalmait. Úgy látom,
                     éppen elegendő, hogy Lenszky urat lefegyvereztük.</p>
                  <p>- A Hírcsarnok egy vérengző fenevad, már sok vendég-színésznőnek kiszedte a
                     máját. Brómy úr valóságos tigris - mondta Pista ijesztő hangon.</p>
                  <p>Szindbád vállat vont. Szótlanul ballagott a rendőri szalutálásokat számon kérő
                     Pista mellett. Mindazonáltal magában nyugtalankodott, hogy a tigris valami
                     kellemetlenséget írhat lapjában Georgináról. A fogadó kapujánál nem állhatta
                     meg, hogy a kissé mámoros Stánczy vállára tegye a kezét.</p>
                  <p>- Igen tisztelem a sajtót, de megmondhatod a barátaidnak azt is, hogy igen jó
                     pisztolylövő vagyok.</p>
                  <p>Mire a szobájába ért, már végképpen megbánta elhamarkodott szavait. Egy
                     pillanatig azon töprengett, hogy utána siet Stánczynak, félremagyarázza
                     szavait, majd megnyugtatta magát, hogy a derék Pista reggelig úgyis elfelejt
                     mindent az éj eseményeiből.</p>
                  <p>Stánczy Pistának pedig az a furcsa természete volt, hogymindent elfelejtett a
                     világon, csupán azt nem, amit bízvást elfeledhetett volna. Szindbád néhány nap
                     múlva már tapasztalta, hogya városban itt is, ott is furcsán néznek rá az
                     emberek. A boltokból utána sietnek, és a városbeli nők, akik annyiszor látták,
                     hosszasan rajta felejtik a tekintetüket, mintha egyszerre valami rendkívülit
                     vettek volna rajta észre. És egy délután Georginát ismét kipirult szemmel
                     találta, mintha nemrégen sírt volna.</p>
                  <p>- Ugye, mondtam, hogyudvaroljon egy kissé Mariettnak? Miért nem teszi?</p>
                  <p>Szindbád csendesen mosolygott.</p>
                  <p>- Asszonyom, ön legjobban tudja, hogymiért.</p>
                  <p>Georgina hosszan, melegen nézett Szindbádra.</p>
                  <p>- Furcsa ember maga - mondta csendesen -, hiszen azért érezhetne tovább is úgy,
                     amint jónak gondolja. De az az asszony már csaknem megöl maga miatt. Az imént
                     is szemrehányásokkal illetett, hogy a maga kedvéért lépek a színpadra, és a
                     városban az a hír van elterjedve, hogy maga a vőlegényem vagy micsoda...</p>
                  <p>- Én azt nem mondtam senkinek - felelte kissé kedvetlenül Szindbád. (Valóban,
                     házasságra eddig nemigen szokott gondolni, midőn szép nők körül
                     forgolódott.)</p>
                  <p>- No lássa - kiáltott földerülve Georgina -, hisz én úgysem megyek férjhez
                     soha. Elég volt abból egyszer. Maga a barátom, a jóbarátom...</p>
                  <p>Kezét előrenyújtotta, és a homlokát, fehér, fellegtelen, leányos homlokát
                     Szindbádnak kínálta.</p>
                  <p>Szindbádot jódarabig vigasztalta a csóknak az íze, illata, de azért mégiscsak
                     megrázta volna Stánczy Pistát, ha megtalálja.</p>
                  <p>Stánczy Pista a következő éjszakán szinte magánkívül riasztotta föl Szindbádot
                     a Francia kastélyban.</p>
                  <p>Szindbád mélyen aludt, és haragosan ébredt.</p>
                  <p>A fogadói szoba ajtajában állongó vén kapusra ráförmedt:</p>
                  <p>- Hogy merészelte beereszteni hozzám ezt az embert? - kiáltotta.</p>
                  <p>- Kérem, az úr azt mondta, a rendőrségtől van! - felelt a portás.</p>
                  <p>- Bocsáss meg - lihegett Stánczy Pista -, mindenáron beszélni akartam veled. A
                     legnagyobb, legszenzációsabb eset történt, ami a világon előfordulhat. Az
                     embernek megáll az esze!... Kérlek, küldd el a portást.</p>
                  <p>A portás behúzta az ajtót. Szindbád szemügyre vette Stánczyt: teljesen józan
                     volt, és amint lecsillapodott, meglehetős érthető formában, mint amennyire ez
                     már Pistától tellett, a következőket adta elő.</p>
                  <p>Stánczy úr az esti órákban, éppen a Hírcsarnok kadétjaihoz volt menendő a
                     Mályvába, hogy, bár erre fölhatalmazása nem volt, “megdolgozza a fiúkat”, mert
                     hiszen a szívességekre nem mindig szokás direkte megkérni az embert, lehet
                     indirekte is - azon ház előtt vezetett el útja, ahol doktor Corvinusz lakott,
                     aki tőzsdei differenciák miatt megszökött a városból. Ő, Stánczy azt is tudja,
                     hogyegySzindbádhoz nagyon közel álló nemes, drága úrhölgyet érzékenyen
                     megkárosított az emberkerülő hírében álló vén doktor, habár följelentést ellene
                     nem tett az a bizonyos nagyon tisztelt úrnő, akit a város legszebb, fennkölt
                     lelkű angyalának nevez mindenki.</p>
                  <p>A doktor házában világosság volt.</p>
                  <p>Benne (Pistában) fölébredt a kötelességét ismerő hivatalos ember - “mégiscsak
                     az vagyok” -, és belesett az ablakokon. Legnagyobb megdöbbenésére doktor
                     Corvinuszt pillantotta meg saját szobájában, saját íróasztalánál, még a
                     bársonysapka is a fején volt. “Ennek fele sem tréfa!” gondolta Stánczy. Nyomban
                     a rendőrségre sietett - „ahol engem, mint hivatalos embert jól ismernek” -, és
                     némi kis hazugságok révén két rendőrt sikerült kieszközölni. Pista tudniillik
                     azt gondolta, hogy legjobb lesz megkötözni a doktort másnapig, hogy addig el ne
                     illanhasson, midőn is Szindbád majd rábeszéli azon nagyra becsült tündért, aki
                     nemsokára Magyarhon csillaga leend a színművészetben, hogy doktor Corvinusz
                     ellen sikkasztás, rablás vagy bárminemű címen a följelentést megtegye.</p>
                  <p>Főként Szindbád iránt érzett baráti vonzalma számlájára kell írni ezt az egész
                     dolgot, mert hiszen senkinek másnak a kedvéért nem mulasztotta volna el a
                     Mályva szokásos társas összejövetelét, midőn is Brómy úr legújabb verseit
                     átveszi, megbírálja, és a közlendők közé helyezi. “Semmiféle doktorért!” -
                     ismételte Pistánk.</p>
                  <p>A rendőrökkel tehát a házba behatolt, a pincétől a padlásig mindent
                     fölkutatott, de a doktor süket gazdasszonyán kívül senkit nem találtak.</p>
                  <p>- Te szerencsétlen bolond! - kiáltott föl Szindbád.</p>
                  <p>- Azonban! - szólalt meg talpra ugorva Stánczy Pista - hagyjuk a véleményt a
                     vers végére. Lehet, hogy az eleje gyönge, hisz a költő is az utolsó, hatékony
                     sorokra tartogatja gyakran olympi erejét. A doktor fiókjában ezt a sürgönyt
                     találtam, amelyet volt szerencsém észre­vétlenül zsebembe csúsztatni.</p>
                  <p>Szindbád kezébe nyomta a táviratot, bár az nagyon habozott, hogy Pistát
                     sürgönyével együtt kilódítsa a szobájából.</p>
                  <p>- Csak olvasd el - biztatta Stánczy. - Ha valaki bűnös ebben a dologban, az én
                     vagyok.</p>
                  <p>A sürgönyt Alexandriában adták föl. Tartalma ez volt:</p>
                  <p>
                     <hi>“Köszönöm értesítéseit. Ügyvédemnél intézkedtem. P. F.”</hi>
                  </p>
                  <p>Szindbád elgondolkozva nézett maga elé.</p>
                  <p>- Neked tudnod kell, hogy ki a P. F. Én csak egy népdalköltő vagyok, de még én
                     is kitalálom. A doktor egy kém, egy spion, akit a forradalomban nyomban
                     fölhúztak volna a legelső fára. Az asszonyokat elárulja a tengeri úton levő
                     Pálházi Ferencnek.</p>
                  <p>- Ostoba fajankó vagy! - dörmögte Szindbád. - Nekem semmi közöm az egész
                     dologhoz. És most menj, hagyj magamra.</p>
                  <p>Hogy Pista milyen csalódott, keserű szívvel hagyta el a Francia kastélyt, arról
                     csak az analízishez értő írók tudnának írni.</p>
                  <p>Szindbád sokáig nem tudott elaludni. A sürgönyön gondolkozott. Úgy lesz a
                     dolog, hogy Corvinusz doktor megírta Pálházinak, hogy a hölgyek a régi házban
                     tönkrejutottak, segítsen tehát rajtuk. Ezért végeredményében még köszönetet
                     érdemelne a furcsa csodadoktor, ha ugyan Szindbád föl tudna melegedni
                     irányában. De másnap nem gondolt többé doktor Corvinuszra sem Szindbád, mert az
                     utcán, a hirdetőoszlopokon, a színház első és hátsó kapuján megjelentek a zöld
                     színlapok: <hi>Rómeó és Júlia Shakespeare-től. Rómeó: Kisfalvi,
                        Júlia: xxx.</hi> A helybeli harsonákat pedig számtalanszor elolvasta
                     Szindbád a cukrászboltban, a függöny mögé rejtőzve, ahol a hírlapírók olyan
                     körülményesen leírták a kiváló és szenzációs föllépést, mintha az valóban
                     országos esemény lenne. xxx asszonyról, szépségéről, finomságáról, tehetségéről
                     áradozva emlékeztek meg a “nihilisták”. Csupán a szigorú Lenszkynek volt ez a
                     megjegyzése: “Elismerjük, hogy a direktornak olcsóbb és jövedelmezőbb föladat
                     egy köztiszteletben álló, a bonton köréből való grande dame-ot színpadán
                     fölléptetni, de némelyek mégis kíváncsiak volnának egyszer-másszor az ország
                     elismert művésznőit, pl. Jászait, Márkust, Pilisvári Magdát (a komáromi
                     társulatnál) a Kastélyban élvezni. Bis dat, qui cito dat. L-szky.”</p>
                  <p>És este Szindbád hosszú idő után ismét frakkba öltözött, mint ifjú herceg,
                     ruháját megillatosí­totta, és nem haragudott a borbélyra, midőn az a forró
                     vassal bajuszát könnyedén megérintette.</p>
                  <p>Igen szép volt minden. A nézőtér az utolsó helyig elfoglalva, mindenfelé
                     kíváncsi vagy kárörvendő arcok, Stánczy Pista a karzat kellős közepén
                     verejtékező homlokkal és állandóan tapsra emelt tenyérrel, míg körülötte a
                     Hófjágerből és a többi baráti szállásokról fölszedett ismerősök várták a
                     jeladást. Csupán Mariett ismerős halovány arcát kereste hiába Szindbád
                     látcsövén. És Kisfalvi úgy szavalt, hogy az embernek a könnyek hullottak
                     szeméből, mintha valamely régi bűvös-bájos históriát olvasnánk. Szindbád
                     Anyeginre gondolt, Zareczkyre, a moszkvai balettre. Majd Pickwick úr
                     postakocsiján utazott, míg Kisfalvi úr a dobogón vékony lábszáraival,
                     hosszúorrú cipőjében, barettos fövegében olyanforma volt, mint egy régi angol
                     illusztráció.</p>
                  <p>És Júlia? Fehér szűzi ruhájában, gyönyörű arcával, búskomor szemével és mélyen
                     zengő hangjával elérte a kellő sikert? Szindbádtól kérdjük ezt, akinek a szíve
                     néha szinte hallhatóan, máskor csaknem kialvófélben vert? Nem, Szindbád
                     helyéről sem mozdult el az előadás alatt, és halovány arcán az indulatokat
                     fékezni erős munkája lehetett. A szemét néha lehunyta, a színlapot sokszor
                     olvasta, mert azt hitte, hogy alattomos, gúnyos tekintetek lesik, egy páholyban
                     csaknem világosan hallotta a nevét, és Stánczy Pista dörgő brávója mindaddig
                     hangzott a karzatról, amíg Szindbád elismerésképpen hátrafordult a kitűnő
                     férfiú felé. Bűvös este volt az, a levegő tele villamossággal, mély sírjában
                     Shakespeare sohasem hallott tán hasonló tapsokat.</p>
                  <p>Szindbádnak engedelme volt arra nézve, hogy előadás után az ódon házban
                     vacsoránál megjelenjen.</p>
                  <p>A függöny végre legördült, és Stánczy Pista még néhány rohamot indított a
                     Hófjágerrel és környékével a függöny ellen, aztán a páholyajtókat
                     csapkodták.</p>
                  <p>Az előcsarnokban a vörösszeplős “nihilista” Szindbád mellé lépett, és a fülébe
                     súgta:</p>
                  <p>- Már elment a sürgöny a pesti újságoknak!</p>
                  <p>Szindbád csaknem megölelte a fiút, pedig különösebben nem szerette.</p>
                  <p>Az asztalon virágbokréták állottak, és talán utoljára előkerült a lefoglalt
                     régi ezüst.</p>
                  <p>Mariett szótlanul, komolyan végezte a háziasszonyi teendőket. Georgina
                     hallgatott, mélyen lélegzett és ajka fölött gyöngéd verejtékcsöppek jelentek
                     meg. Hálás, bizakodó, boldog és hosszadalmas pillantást vetett néha Szindbádra,
                     amint a jó háziorvosra néznek az anyák egy nagy kimerültséget okozott esemény
                     szerencsés elmúlása után. Az öreg asszony olykor minden ok nélkül élesen
                     fölkacagott, görcsösen, szinte sírva.</p>
                  <p>- Istenem... Metternich Klarissz! - mondta.</p>
                  <p>A vacsora végén a nagybajuszú őrmester egy névjegyet hozott be a tálcán.</p>
                  <p>Mariett vette át a névjegyet, és úgy elhalványodott, hogy Szindbád ijedten
                     emelkedett föl.</p>
                  <p>Georgina a névjegy után kapott.</p>
                  <p>A keze megremegett, de aztán dacos, szinte kihívó hangon fölolvasta.</p>
                  <p>- Dr. Pankotai Pál ügyvéd Budapestről. Ereszd be - intett a régi cselédnek. - A
                     Pálházi ügyvédje. Vajon mit akar?</p>
                  <p>Egy atléta termetű, borotvált arcú fiatalember lépett be az ebédlőbe.
                     Elkényeztetett, bátor modorú férfiú volt, aki olyan hidegen hajtotta meg magát
                     a hölgyek előtt, mintha egy ércszobor meghajlik. Későbben megtudta Szindbád,
                     hogy Pankotai igen büszke volt arra, hogya fővárosban egy szobor
                     mellékfigurájaként szerepel.</p>
                  <p>- Talán négyszemközt parancsolna? - mondta hűvösen Georgina felé.</p>
                  <p>Az asszony idegesen megrázta a fejét.</p>
                  <p>- Családi körben vagyok. Szindbád úr a házunk barátja.</p>
                  <p>Pankotai kezet fogott Szindbáddal; erősen, szinte brutálisan megszorította a
                     kezét, mialatt keményen Szindbád szemébe nézett. Szindbád (néha ez igen nagy
                     dolog a férfiúnál) meglehetős izomzatú ember volt, és mielőtt Pankotai
                     visszavonhatta volna kezét, bizonyos japánoktól tanult fogást alkalmazott az
                     ügyvéd kezén.</p>
                  <p>A Pankotai szemén megrázkódott a monokli, aztán tetőtől talpig végignézett
                     Szindbádon.</p>
                  <p>- Már ez a késői óra is, amelyben alkalmatlankodom - kezdte némileg rekedtes
                     hangon.</p>
                  <p>- Ó, kérem, mi tudjuk, hogy a mi házunkba önnek törvényadta joga van bármikor
                     belépni - szólt közbe Mariett olyan megvetéssel, mintha egy zsandárral
                     beszélne.</p>
                  <p>- Tessék helyet foglalni - mosolygott az öreg asszonyság. - A karosszékbe
                     talán.</p>
                  <p>- Pardon, úrnőim, rosszul értelmezik a törvény idevágó rendelkezéseit - kezdte
                     az ügyvéd, mialatt a monoklit rendes helyére igazította. - De hiszen nem is ez
                     a fontos e percben. Vonatomat, mellyel a fővárosból kellő időben elindultam,
                     baleset érte útközben, amiről akár a lapokból is meg­győződhetnek. Valami
                     vízáradás vagy más efféle. A pályán soká dolgoztak, és így nem érkezhettem meg
                     azon időpontra, hogy Georgina asszonynak ma esti szereplését megakadályozhattam
                     volna. Sajnos, a dolog már megtörtént.</p>
                  <p>- Mi éppenséggel nem sajnáljuk - szólt közbe élesen Mariett.</p>
                  <p>- Vagyok bátor hivatkozni nagyságod válóperi aktáira, amelyekben bizonyára
                     találtam volna elegendő nyomós kifogást a mai föllépés elhalasztására, de
                     miután ügyfelemtől, Alexandriából vett sürgöny alapján külön megbízást kaptam,
                     azt hiszem, mi sem gátolta volna nagyságodat abban, hogy a kétségen kívül
                     ünnepélyes, de végeredményében olyan sajnálatos kimenetelű színjátszásról
                     könnyű szívvel lemondott volna.</p>
                  <p>- Azt semmi szín alatt sem tettem volna, tessék ebben megnyugodni - mondta
                     Georgina, és finom orrcimpái megremegtek.</p>
                  <p>- Ezen már túl vagyunk, a törvény rideg akaratát többé nem állíthatja meg
                     semmi. Emlékszik nagyságod válópöri szerződésére? Emlékszik a tartási díjra
                     vonatkozó megállapodásunkra?</p>
                  <p>- Nem kell többé egy fillérjük sem - kiáltotta Mariett. - Elég volt az örökös
                     megaláztatásokból. Önálló nők vagyunk. Azt tesszük, amit jónak látunk.</p>
                  <p>- Csodálom, hogy ügyvédúr állandóan vállalkozik e furcsa szerepre - mondta
                     Georgina, és mélyen elpirult.</p>
                  <p>Pankotai kiegyenesedett.</p>
                  <p>- Asszonyom, az én szerepem nemes és tiszteletre méltó. Egy kis gyermek
                     jövőjéről van szerencsém a törvény és megbízóm parancsa értelmében
                     rendelkezhetni.</p>
                  <p>Az ügyvéd most Marietthez fordult.</p>
                  <p>- Kegyeskedjék a gyermek felőli rendelkezést átruházni reám, mert a törvény ezt
                     megengedi, ügyfelem pedig ezt kívánja. Íme sürgönye. Egy pillanatnyi haladékot
                     sem engedélyez e távirat.</p>
                  <p>Mariett kétségbeesetten csapott a táviratra.</p>
                  <p>- Tudtam előre...</p>
                  <p>Hirtelen könnyek lepték el a szürke szemeket, és kezét tördelve
                     fölkiáltott:</p>
                  <p>- Ó, miért tetted, Georgina!</p>
                  <p>Olyan kétségbeesett fájdalom vett erőt a máskor jéghideg teremtésen, hogy az
                     ügyvéd tanácsosnak vélte néhány pillanatig elfordítani a fejét.</p>
                  <p>Georgina lehajtotta a fejét, és a szempilláján könnyek csillogtak. Az öreg
                     asszonyság megzavarodva nézegetett hol egyikre, hol másikra, és értelmetlen
                     szavakat dadogott.</p>
                  <p>- A kocsim a kapu előtt vár - mondta rövid hallgatás után az ügyvéd.</p>
                  <p>- Tehát most mindjárt? - riadt föl Mariett, és szinte fölsikoltott. Ez a
                     sikoltás talpra állította Georginát. Méltóságteljesen kiegyenesedett:</p>
                  <p>- Nem adom oda a fiamat! - kiáltotta.</p>
                  <p>Az ügyvéd a szőnyegre nézett:</p>
                  <p>- Akkor kénytelen leszek a rendőrséghez fordulni. Az összes iratok e lépés
                     célra vezető meg­tételéhez zsebemben vannak. Remélem, önök is éppen úgy utálják
                     szent Hermandad embereit, mint jómagam.</p>
                  <p>- Ön? - mondta Mariett végtelen megvetéssel. - Ön, aki ilyen fájdalmat tud
                     okozni szegény, elhagyott nőknek. Ez nem férfihoz való viselkedés.</p>
                  <p>Az ügyvéd fölállott a székről. Lángoló arccal fordult Szindbád felé:</p>
                  <p>- Kérem az urat, hagyja el a termet... Ezeket a szavakat nem hallgathatom végig
                     egy férfi jelenlétében. A hölgyek rendkívül izgatottak...</p>
                  <p>- Ebben a házban én parancsolok! Szindbád úr maradjon - kiáltotta Mariett. -
                     Még különbeket fog tőlem hallani ez az ügyvéd, ez a véreb, ha el nem áll
                     szándékától.</p>
                  <p>- Uram, ön is férfi - szólt most kérlelő hangon az ügyvéd. Engedje meg, hogy
                     beszélhessek a hölgyekkel olyan dolgokról, amelyek ügyfelem érdekének tán nem
                     mindenben felelnek meg. Ügyvédi esküm van. Kérem, a hölgyek érdekében mentsen
                     meg tanúzásától.</p>
                  <p>- Az úrnők érdekében szívesen - felelt Szindbád. - Egyébként a szomszéd
                     szobában leszek.</p>
                  <p>Amíg Szindbád behúzta maga után az ajtót, hallotta az ügyvéd kérdését.</p>
                  <p>- Ki ez az úr?</p>
                  <p>- Mi köze önnek ahhoz? Akár a vőlegényem - felelt Mariett nagy
                     fölindulással.</p>
                  <p>Aztán egy nagyon hosszú negyedóra múlott el, amíg Szindbád magányosan üldögélt
                     a félig megvilágított szalonban. Bölcs és mérsékletes férfiú volt mindig, de
                     most igen nagy kedvet érzett ahhoz, hogy egy revolverlövéssel kimentse a
                     hölgyeket kétségbeesett helyzetükből. A homlokába, a szeme közé annak a
                     becstelen fráternek, akár tíz lépésről, hisz a pique-ászt gyakran kilőtte a
                     lövöldében. A Browning-golyó a feje búbján repülne ki, és a falba akadna.</p>
                  <p>Becsuknák és ezzel vége.</p>
                  <p>Majd az eset titokszerűsége, szinte félelmetes természete ejtette gondolkodóba.
                     Milyen kegyetlen ember lehet az a Pálházi, aki a tenger másik oldaláról bosszút
                     állani igyekszik az ellene vétőkön. Ez az ügyvéd csak fölbérelt ember, kár
                     volna a puskaporért, de Pálházi egy dúvad, akit kiirtani emberi kötelesség.
                     Karddal vágni pergamenszínű arcába, hosszan, mélyen, a kardot meghúzni, mint a
                     hasítókést a sertésen. Akadjon csak egyszer kezébe!</p>
                  <p>Amíg így dúlt-fúlt a jó Szindbád a régi osztrák uralkodókkal ékesített
                     szalonban, a hangok odabent lecsillapodtak, az ügyvéd fölnyitotta az ajtót, a
                     hölgyek előtt mélyen meghajolt, aztán a szalon közepén álló Szindbádhoz
                     fordult.</p>
                  <p>- Kénytelen vagyok önnek köszönetet mondani, hogy megkímélt jelenlététől -
                     mondta igen élesen a Szindbád szemébe nézve.</p>
                  <p>- Köszönettel én tartozom önnek, hogy a ház hölgyeit immár nem húzza tovább
                     kínpadra - felelt sötéten Szindbád, és készen volt arra, hogy úgy kapja el az
                     ügyvéd búcsúra nyújtott kezét, hogy annak legalább egy ujját kitöri.</p>
                  <p>De az ügyvéd nem nyújtotta a kezét. Ellenben csaknem Szindbád füléhez hajolva,
                     baljóslatú hangon a fülébe dörmögte:</p>
                  <p>- Pálházi úr Alexandriából igen óhajtaná az önnel való találkozást. Ne
                     méltóztassék tehát mostanában elhagyni Közép-Európát, mert az úgyis hiábavaló
                     volna.</p>
                  <p>Szindbád valami rettentő sértéssel akart válaszolni, de még idejében eszébe
                     jutott, hogy idegen házban van.</p>
                  <p>- Magam is szeretnék szeme közé nézni a gazdájának! - felelt tompán.</p>
                  <p>Az ügyvéd szótlanul távozott. A három asszony kisírt szemmel ült az
                     ebédlőasztalnál, mint temetés után szoktak a nők. A vasúti útmutatót
                     lapozgatták.</p>
                  <p>- Elutazunk, Szindbád - mondta könnyes szemmel Georgina. - Elmegyünk a mamával,
                     mégpedig ma éjjel. Itt hagyjuk Mariettet a kisfiammal.</p>
                  <p>- Hallatlan erőszak! - hördült fel a dühös Szindbád, és már csaknem az ügyvéd
                     után akart rohanni.</p>
                  <p>Mariett szótlanul, összefont karral állott az asztal mellett. Aztán száraz
                     hangon megszólalt:</p>
                  <p>- Miután Szindbád úr már úgyis eleget tud rólunk, talán fölkérhetnénk, hogy az
                     éjjel átmenő expresszvonatra számotokra megfelelő helyekről gondoskodjon.</p>
                  <p>- Ó, mostanában üres az expressz - sóhajtott föl Georgina. - Emlékszem,
                     mikor... Most mindenki nyugatra megy, Párizsba, a Riviérára. Csak mi megyünk
                     Budapestre.</p>
                  <p>- Az óvatosság mit sem árt! - folytatta Mariett kérlelhetetlen üzleti hangon. -
                     Tudomásom szerint a helybeli állomásfőnök útján, a bécsi pályaudvarnál kell
                     megrendelni a helyeket. Szindbád úr, ha kedve van hozzá, megteszi.</p>
                  <p>Georgina a homlokára szorította a két kezét.</p>
                  <p>- Egy óra és ötven perckor ér ide az expressz... Ébren lesz addig,
                     Szindbád?</p>
                  <p>Szindbád csak a szemével felelt.</p>
                  <p>- Mi most csomagolni fogunk - szólt közbe Mariett kopogó hangon. - Isten
                     önnel.</p>
                  <p>Szindbád kábult fejjel ért az utcára. Régen történt vele annyi esemény egy nap
                     alatt. A frakkján még ott a virág a Georgina hajából. A szíve telve olyan
                     hangokkal, amelyeket mindig ismeretlen ismerősöknek vél az ember, midőn az
                     életben újra hallja. A kezében még a Georgina tenyerének a melege, és a
                     harmatos szempár szinte ott csillog a folyó fekete tükrében. Minden, minden reá
                     emlékezteti... És mégis mennyi változás történt rövid órák alatt.</p>
                  <p>- Hiszen ideje, hogy magam is hazamenjek Pestre - dörmögte szinte önkéntelenül.
                     És erre egyszerre megkönnyebbült.</p>
                  <p>A Francia kastély mellett elhaladva a kávéház ablakán át észrevette Stánczy
                     Pistát, aki még mindig agyonizzadt fehér kesztyűjében ült, és fáradtan
                     kavargatta rumos groggját.</p>
                  <p>Belépett a kávéházba. Stánczy, mintha csak őt várta volna, fölugrott, a nyakába
                     borult, a tekintete már kissé homályos volt az elfogyasztott szesztől.</p>
                  <p>- Szívemből gratulálok, drága barátom - kiáltotta, és fehérkesztyűs kezeit, ki
                     tudja hányadszor ez estén, ismét összecsapta. Gyönyörű volt. Sohasem láttam
                     szebbet az életben.</p>
                  <p>- Pista, egy szívességre kérlek - kezdte Szindbád kibontakozva az ölelő
                     karokból. - Az állomás meglehetős messze van ide, és én még csomagolni akarok.
                     Ülj kocsiba, és a főnöknél rendelj három helyet az expresszvonatra.</p>
                  <p>Pista először meglepetten, bambán nézett Szindbádra.</p>
                  <p>Aztán megindultak a gondolatai:</p>
                  <p>- Neki, neked és?...</p>
                  <p>- Mi közöd hozzá!</p>
                  <p>- A mamának - dörmögte kedvetlenül Pista. De aztán szó nélkül vette a kalapját,
                     és minden további kérdezősködés nélkül elrohant. Szindbád még javában csomagolt
                     szobájában, midőn Stánczy úr szokásos lihegéssel betört az ajtón.</p>
                  <p>- Alig akart fölengedni az a kutya portás - kezdte elfulladva.</p>
                  <p>Aztán igen nagyon nevetni kezdett:</p>
                  <p>- Rendben van, mindent rendbe hoztam.</p>
                  <p>- Helyes.</p>
                  <p>- Bizony nagyon helyes - nevetett Pista, hogy a könnyei csorogtak.</p>
                  <p>Miután Stánczy barátunk előadását igen nehéz volna nyomon követni, röviden csak
                     ennyit jegyzünk föl: Pistának régi barátja a főnök, iskolatársa, Nagyszombatban
                     együtt voltak, habár mostanában ritkán találkoznak. Pista alaposan tájékozódott
                     a vasúti szabályokról, és miután meggyőződött arról, hogy a megrendelt helyeken
                     kívül más hely nem áll a helybeli publikum rendelkezésére, Bécsben két helyet
                     rendelt meg az expresszvonatra.</p>
                  <p>- Te boldogtalan ember! - kiáltott föl megrökönyödve Szindbád.</p>
                  <p>- Hát a harmadik, a mama legföljebb lemarad a vonatról. Mehet ő reggel a
                     személyvonattal, nem kell neki expresszel utazni - így szólt Pista, és jóízű
                     nevetéssel dőlt el a kanapén.</p>
                  <p>Szindbád nem tudta, hogy mit csináljon vele.</p>
                  <p>Abbahagyta a pakolást, szomorúan ült helyén, és nagyon sokára csak ennyit
                     mondott Stánczy Pistának:</p>
                  <p>- Te hatökör!</p>
                  <p>Aztán bérkocsiba ült, és búsan az állomásra hajtatott.</p>
                  <p>A váróteremben már ott találta sűrűn lefátyolozva Georginát. Hosszú
                     köpönyegében elragadó, finom, előkelő dáma volt, amilyen csak Georgina
                     lehetett. Nem sokat beszélgettek most már. Szindbád odavetőleg megjegyezte,
                     hogy nemsokára Pestre utazik.</p>
                  <p>- Derék ember - mondta az öreg asszonyság.</p>
                  <p>Georgina nem felelt, csak megszorította a Szindbád kezét.</p>
                  <p>Az expresszvonat barna kocsijaival csendben begördült. Egy Henri IV. szakállú
                     vasúti alkalmazott kinyitotta a hálókocsi ajtaját. A mama lassan kapaszkodott a
                     lépcsőkön, míg Szindbád, a sűrű fátyolon át, egyetlen boldog, büszke csókot
                     váltott Georginával.</p>
                  <p>A vonat lassan megindult, a kocsik lágyan tovább gördültek. Szindbád percekig
                     bámult az utolsó kocsi piros lámpása után.</p>
               </div>
            <div type="chapter">
               <head>TIZEDIK FEJEZET</head>
               <head>amelyben a szerelmesek utcáin barangolunk</head>
                  <p>A dámák Budán laktak egykis fogadóban, amely a Duna partján feküdt, és az
                     ablakból pontosan lehetett látni a pesti tornyokat, háztetőket. Márciusi szél
                     fújt, és estefelé az öreg asszony Georgina karjába kapaszkodva sétált a budai
                     korzón.</p>
                  <p>Szindbád fiatalember korában sokat mászkált Budán. Amíg a pesti ember
                     szerelmes, száz eset közül kilencven esetben Budát keresi föl szerelmi életének
                     helyes lebonyolításához. Buda a pesti szerelmesek búvóhelye. Az ottani kis
                     cukrászdák, apró, furcsa kávéházak, rejtett kocsmák halaikkal és görbe-gurba
                     utcák ócska házaikkal, úgy látszik, mind atyafiságot tartanak a szerelemmel. A
                     budai korzó gesztenyefái alatt hány dermedt szív dobogott már melegen, és a
                     padokon leülni szerelmes szívvel és a hölggyel, bizony nem utolsó mulatság.</p>
                  <p>Mintha a folyónak is volna valami köze ezekhez a dolgokhoz. A hajókon
                     kigyulladnak a lámpások, és messziről, a híd felől, búgó hangját hallatva,
                     közeleg a bécsi hajó. Kék és piros fények rengenek az elsötétült hullámokon, a
                     szomszédban gyorsvonatnak képzeli magát a villamos, a távoli kioszkból a
                     katonabanda hangjai hallatszanak a szél fordulásával.</p>
                  <p>Csak a szerelmes párok látogatják meg magas állomásán az öreg Gellért püspököt.
                     Enyhén emelkedő lépcsőkön lassan fölballagni, olykor visszanézegetni, majd az
                     árkádok alatt egy rejtett padra leülni, mialatt hosszú, hosszú csókot lehet
                     váltani, amit csak a közelgő lépések visszhangja zavar meg; ehhez csak
                     szerelmes embereknek van kedvük, idejük. Az egykori püspök háta mögött
                     biztonságban érezhetik magukat a tavasz szerelmesei, a lépcsőkön meglehetős
                     visszhangot vernek a közeledő lépések, bár a budai diákok gyakran szeretik
                     meglesni a derék szent háta mögött történendő dolgokat.</p>
                  <p>Georgina és Szindbád bejárták mindazon helyeket, ahol a szerelmesek Pesten és
                     Budán elbújni szoktak.</p>
                  <p>Az asszonyt mulattatta a dolog, hogyrejtőzködik, bár az öregasszony szívesen
                     előrement néhány lépéssel, midőn esti sétáikból hazafelé ballagtak. Szindbád
                     sem haragudott teljesen, hogy az asszony féken tartja indulataiban, és nem
                     nyújtja oda magát teljesen a szerelem hatalmának. Csók, kézszorítás, kezeknek
                     kedves játéka: ennyi volt mindaz, amiről a szentéletű Gellért, a Halászbástya
                     vagy a zárt kocsi, amelyen a Népliget elhagyott útjait keresték föl,
                     árulkodhatott volna.</p>
                  <p>Szindbád lassan diáknak érezte magát, aki szerelmes saját tanárnőjébe, amint az
                     okos, higgadt Georginával a Halászbástya fokán Mátyás királyról és más elmúlt
                     férfiakról beszélt. Egymás kezét fogták, és az enyhe tavaszi szél lágyan
                     szaladgált körülöttük.</p>
                  <p>- Gombolja be a kabátját - mondta Georgina anyáskodó hangon. - Nem szeretném,
                     ha holnapra megbetegedne.</p>
                  <p>- Holnap a Margitszigetre megyünk - felelt élénken Szindbád, mialatt
                     teljesítette az asszony kívánságát.</p>
                  <p>- A kertészeken kívül úgysem találunk ott senkit, egyedül leszünk, milyen jó
                     lesz - mormogta Georgina.</p>
                  <p>Az öreg asszonyság esernyőjére támaszkodva pontosan végezte ezalatt a lépéseket
                     a bástyán. Kilencszáz lépést kellett megtennie egy-egy sétán, mint Mizfray dr.,
                     a színház orvosa udvari színésznő korában azt előírta.</p>
                  <p>- Készen vagyok - mondta, midőn a sétát bevégezte.</p>
                  <p>Letelepedett Georgina mellé, és szótlanul, kissé elkeseredve tapasztalta, hogy
                     a fiatalok egyszerre elhallgatnak társaságában.</p>
                  <p>- Miért nem beszélgetnek tovább? - kérdezte néha. - Nem bánom, akármiről
                     beszélgetnek, csak beszélgessenek tovább!</p>
                  <p>Furcsán, betegesen nevetett, mintha valóban nagyon érdekelnék őt a szerelmes
                     szavak, amelyeket Szindbád leányának mond.</p>
                  <p>A régi, ódon ház elhagyása, a szalon, amelyben az öreg császárok voltak, és az
                     antik szőnyegek a régi muzsikáló órával, mintha teljesen kizökkentették volna
                     az öreg asszonyságot régi nézeteiből. Egyszerre például bizalmasan Szindbád
                     karjába öltötte a kezét.</p>
                  <p>- Van önnek pénze? Vagy tud pénzt szerezni? - kérdezte melegen.</p>
                  <p>- Talán szükségük van rá? - kérdezte meglehetősen ridegen Szindbád, mert nem
                     nagyon szerette az öreg asszonyságot.</p>
                  <p>- Még nincs rá szükségünk. Talán nem is lesz, hisz Mariett pontosan elküldi
                     nekünk a maga tartásdíját, amit az ügyvédtől kap, de nem lehet tudni,
                     hogyleányom nem kíván egy napon rangjához méltóan élni? - mondta furcsa
                     nevetéssel az öreg asszonyka. - Tudja, pénz nélkül nem ér semmit a fővárosi
                     élet!</p>
                  <p>- Úgy tudom, hogy mindenük megvolt, amire eddig szükségük volt!</p>
                  <p>A fehérhajú dáma halkan nevetett:</p>
                  <p>- Maga olyan álmodozó, mint valami költő. Semmink sem volt meg... Azaz hogy
                     gonosz volnék, ha Mariettre csak egy szóval is panaszkodnék. Roncsy derék
                     teremtés. Minden levelé­ben megkérdezi, nincs valami kívánságunk? Mariett igen
                     takarékos, jó gazdasszony, otthon csak akkor varratott ruhát, mikor mi titokban
                     megrendeltük a szabónőnél! Ő már olyan asszony! De hát ön eleget forgolódott a
                     világban. Mit gondol? Georgina megjelenhetne mostani ruháiban például a tavaszi
                     lóversenyen?</p>
                  <p>- Nem muszáj lóversenyre járni - felelt Szindbád meglehetős szigorúan.</p>
                  <p>- Ön nagyon kegyetlen! - mormogta sértődötten az öreg asszonyság. - A
                     férfiakról mindig az volt a véleményem, hogy önzők, ridegek, haszonlesők.
                     Sajnálom, Szindbád úr, ön sem tudott meggyőzni az ellenkezőjéről. Csak nem
                     gondolja, hogy Budán, a Trieszt-szállodában szándékozom leányommal eltölteni
                     hátralevő életemet?</p>
                  <p>- Georgina meg van elégedve. Rövidesen találunk számára szerződést valamely
                     fővárosi színháznál.</p>
                  <p>- Igen, mikor már az öné volt, ugye? És már ön megunta leányomat? - kiáltott
                     föl élesen az egykori színésznő. - Nem, uram, ez Pálházinak sem sikerült. Ő is
                     el akart ásni bennünket a régi házba, míg ő maga élte világát. Néha csak
                     egyszer láttuk egy héten. Kártyázott Bécsben vagy Budapesten. Otthon mogorva,
                     ásítozó volt, napokig föl sem kelt az ágyból, és megkövetelte, hogy Georgina
                     kedves legyen, és a levest tányéron az ágyához vigye. Ó, ön nem tudja, hogy mi
                     történt! Egyszer még széket is emelt leányomra! Igaz, hogy másnap hat gyönyörű
                     kalapot hozatott Bécsből. De én, uram, ahogy engem most megnéz, Párizsból
                     kaptam a kalapjaimat, és ezerforintos ruháim voltak.</p>
                  <p>Szindbád búsan bólintott.</p>
                  <p>- Igaza volt, asszonyom.</p>
                  <p>- Nagyon természetesen - felelt még mindig meglehetős csípős hangon az egykori
                     művésznő. - X. főherceg annyit térdepelt a lábaim előtt, amennyit akartam. De
                     azért Klarissz sohasem vonta meg tőlem a barátságát. Egy nagyvilági nőnek nem
                     muszáj okvetlenül rossznak is lennie, mert a főherceg térdepel lábánál. Mert
                     ön, drága barátunk, azt hiszi, hogyturbékolás, sóhajtozás az egész élet!
                     Ördögbe! A leányom ragyogó, szép, fiatal! De még én se vagyok olyan öreg, amint
                     ön hiszi, tisztelt barátom. Még egyikünk sem arra való, hogy gombostűre
                     tűzzenek bennünket, mint a lepkéket.</p>
                  <p>- A hölgyeknek szabadságukban áll úgy élni, amint parancsolják! - felelt
                     szomorúan Szindbád, és ezután önkéntelenül utána olvasott az öreg asszonyságnak
                     a budai korzón vagy a Halászbástyán, hogy valóban megtette-e az orvos által
                     előírt kilencszáz lépést.</p>
                  <p>Nemsokára ezután Szindbád szóvá tette Georgina előtt anyjának fellépését;
                     terveit óhajtotta tudni a jövőre nézve.</p>
                  <p>Az asszony harmatos szemét Szindbádra emelte:</p>
                  <p>- Én teljesen megbízom önben, Szindbád. Lehet, hogy anyácskám nyugtalankodik
                     sorsom miatt, de én bizonyos vagyok abban, hogy maga nem fog engem
                     elhagyni.</p>
                  <p>- Hát akkor miért nem szeret? - fakadt ki Szindbád. - Miért nem szeret úgy,
                     amint a nő a férfit szeretni szokta?</p>
                  <p>- Ráérünk - felelt gyorsan Georgina. - Ne siettessünk semmit. Én néha úgy érzem
                     már magam, mintha igazán a menyasszonya, a felesége volnék. Hisz senkit sem
                     ismerek magán kívül, miért türelmetlenkedik? Itt vagyok, a magáé vagyok.
                     Esküszöm, hogy soha, soha nem hagyom el.</p>
                  <p>- Valamely lóverseny-toalettről beszélt az anyja?</p>
                  <p>- Szegény anyám, ő nagyon furcsa asszony. A fejébe vette, hogy azt a kis
                     vagyont, amit játékon elveszített, játékon nyeri vissza. Játszani akar a
                     turfon. Pedig ennek, ugye, nem sok értelme van? Azonkívül bármikor
                     belebotolhatunk Pálháziba, aki maga is szenvedélyes sportsman.</p>
                  <p>- Ez volna a legkisebb baj - felelt Szindbád. - Ellenben itt volna az ideje,
                     hogy beiratkozzon a színiakadémiára...</p>
                  <p>- Majd ősszel - vágott közbe gyorsan Georgina. - Addig csak magának akarok
                     élni. Úgysem szerettem még senkit, csak magát, Szindbád. Mindjárt az első
                     perctől, amikor megláttam, amikor az álarcosbálon megszólítottam... Soha férfi
                     nem hatott reám annyira, mint maga. Miért akar eltávolítani magától?</p>
                  <p>Az öreg asszonyság még csak a nyolcszázadik lépésnél tartott, de Szindbád,
                     bármiként szeretett volna, nem tudott addig felelni, amíg a kilencszázadik
                     lépés is elmúlott. Akkor eszébe jutott, hogy mit is kellene mondani... De
                     Georgina elvonta a kezét kezéből, és az egykori színésznő fáradtan
                     megérkezett.</p>
                  <p>- A szállodai szobalánytól azt hallottam hogy a Makkalsóban nagyszerű
                     frankfurtit kapni. Ha senkinek sincs kifogása ellene, menjünk ma oda
                     vacsorázni. Az udvari színházban - midőn tagja voltam - gyakran laktam jól
                     öltözőmben frankfurtival, holott előadás után pezsgős, osztrigás vacsora várt
                     rám az Imperiálban.</p>
                  <p>Az öreg asszonyság komoly, hosszú lépésekkel megindult előre, mielőtt pihent
                     volna a kilencszáz lépés után.</p>
                  <p>- Anyám már megbarátkozott az egész szállodával - mondta búskomolyan Georgina.
                     - Ő csak akkor tudott igazán nagyúri dáma lenni, midőn Mariett nem engedte,
                     hogy más legyen. Mariett bezzeg nem tűrte, hogy a cselédekkel szóba álljon.</p>
                  <p>A Makkalsóbeli vacsora után az öreg asszonyság egyszer bizalmasan félrevonta
                     Szindbádot a fogadóban, mialatt Georgina az esti sétához öltözködött.</p>
                  <p>- Kedves úr, mindig tudtam önről, hogy okos ember. Nem lepi meg tehát kérésem.
                     Ön sokkal ismerősebb Budapesten, mint mi, kérem tehát egy kis szívességre. Itt
                     van ez az antik gyűrű. Boldogult Rummergarten báró húzta az ujjamra egy nagy
                     szereplésem után. Azt hiszem, az Idegen nőben játszottam. Kérem, helyezze el
                     ezt a gyűrűt megfelelő helyen.</p>
                  <p>Szindbád az ajkába harapott.</p>
                  <p>- Mekkora összegre van szüksége? - kérdezte csendesen.</p>
                  <p>- Körülbelül ötven forintot tesz ki a tartozásunk a szállodában. Mariett, nem
                     tudom mi történt vele, nem volt most pontos.</p>
                  <p>- Rendben van - felelt szégyenkezve Szindbád, és tárcája után nyúlt.</p>
                  <p>Ám az egykori színésznő roppant fölháborodott. Elvörösödött és rekedten
                     rikácsolta:</p>
                  <p>- Uram, én nem pénzt kértem, hanem a gyűrűm elzálogosítására kértem föl.
                     Ismeretlen nő vagyok a városban. Bármely úriembert fölszólíthatnék e csekély
                     szívességre.</p>
                  <p>Szindbád érezte, hogy igen sápadt, és indulatok kergetődztek a szívében.
                     Átvette a gyűrűt.</p>
                  <p>- Vén banya - gondolta magában. - Ismerlek.</p>
                  <p>Másnap visszaküldte a gyűrűt, valamint mellékelt ötven forintot az öreg
                     asszonyság címére.</p>
                  <p>Aznap nem látta Georginát. Az asszony azt üzente, hogy a feje fáj. Harmadnap
                     Georgina elküldte az ötven forintot. “Kérem, bocsásson meg az anyámnak. Már
                     nagyon öreg asszony.” Ezt írta Georgina.</p>
                  <p>Ezután nemsokára Szindbádunkat lakásán, amely a Két oroszlánhoz címzett pesti
                     fogadóban volt általánosságban, egy délelőtt két marcona huszárkapitány kereste
                     föl.</p>
                  <p>- Spics... - mondta az egyik kapitány.</p>
                  <p>- Srics... - ismételte a másik.</p>
                  <p>- Örvendek - felelte Szindbád.</p>
                  <p>- Pálházi barátunk nevében - folytatta “Spics”.</p>
                  <p>- Ha lehetne még ma este - tódította “Srics”, és óráját kivonta.</p>
                  <p>Szindbád végignézett a köpönyeges férfiakon, komoly, meglett férfiak voltak,
                     akik bizonyára igen tiszteletre méltó modorban szoktak viselkedni a szalonokban
                     vagy a társas összejövete­leknél. A nadrágjuk azonban kissé gyűrött volt,
                     amiből Szindbád kitalálhatta, hogy a katonai irodákban működnek a vészjósló
                     arcú férfiak.</p>
                  <p>- Tegnap óta keressük önt - mondta némi élességgel “Srics”. - Húsz helyen is
                     voltunk a városban, ahol ön meg szokott fordulni.</p>
                  <p>- Még a Trieszt-szállodában is - tódította “Spics”, akinek olyan hangja volt,
                     mint egy üres hordónak. - Tehát...</p>
                  <p>Szindbád elkeseredve nevetett.</p>
                  <p>- Remélem, jól ráijesztettek a hölgyekre. - “Srics”, aki zömök és vörös bajuszú
                     férfiú volt, de ártatlan kék szeme arca zordonságával nem állott összhangban,
                     sarkantyúját megpengette.</p>
                  <p>- Mi nem szoktunk nőkkel az efféle dolgokról tárgyalni. Csupán megüzentük
                     önnek, hogy a saját érdekében jelentkezzék nálunk.</p>
                  <p>- Köszönöm figyelmüket, uraim - felelt Szindbád a szavakat harapdálva. - Az
                     urak tán a térparancsnoksághoz vannak beosztva?</p>
                  <p>- Én csapatnál vagyok - felelt a hórihorgas Spics meglehetősen hangsúlyozva a
                     szavakat. - Íme a névjegyem.</p>
                  <p>Srics hasonlóképpen elhelyezte névjegyét Szindbád asztalára, aztán meghajoltak,
                     és nagy sarkantyúpengéssel távoztak.</p>
                  <p>- Pálházi tehát Pesten van - gondolta Szindbád, és a falnak fordult, hogy még
                     egy darabig aludjon, miután reggelig töltötte az idejét a kártyaasztal mellett,
                     ahol nagy balszerencsével küzdött.</p>
                  <p>Elaludt, de talán percek múlva fölébredt. Mintha álmában jutott volna eszébe,
                     hogy a helyzet nem olyan könnyű, hogytovább lehessen aludni. Az ördögbe! Két
                     komoly, őszes kapitány nem indult el bolond fejjel a világba. Nagyon
                     lehetséges, hogy Pálházi életére pályázik. Vagy talán azért küldött katonákat a
                     párbajra való kihíváshoz, mert a katonatiszteknek nem föltétlenül szükséges
                     elmondania összes okait, haragjának, bosszújának alapjait? Elmúlt, verekedő
                     ifjúságából emlékezett arra, hogy idősebb katonatisztek igen komolyan szokták
                     fölfogni a párbajt. Pálházi, mint egykori gárdatiszt, valószínűleg magától a
                     budapesti térparancsnoktól kérte a szekundánsokat.</p>
                  <p>Szindbád hamarosan felöltözködött, és bár nem szerette magát gyáva embernek
                     tartani, bensőjében meglehetős izgatottságot érzett, amint a két zordon
                     kapitányra gondolt. Az ördögbe is, a kapitányok a sarzsijukkal is játszanak. A
                     párbaj komolynak ígérkezik.</p>
                  <p>Néhány perc múlva már Budapest leghíresebb párbajszakértőjének a szobájában
                     ült.</p>
                  <p>A szakember a Belvárosban lakott, és két kisleánykájával játszadozott, akik
                     olyan pirosak és üdék voltak, mint a rügyecskék, amelyek az erkélyen a dézsába
                     ültetett fácskán a tavaszi délben kidugdosták fejüket.</p>
                  <p>- Pálházi két kapitánnyal kihívatott - kezdte Szindbád meglehetős
                     izgatottan.</p>
                  <p>- Pálházi? - mormogta Gránitz (mert így hívták a szakembert), és vastag, tömött
                     bajusza alatt elmosolyodott: - Majd ellátjuk... Flórica, lesúrolod a bábudról a
                     festéket. Aztán majd halovány lesz az arca.</p>
                  <p>A csöpp leányka bánatában szívecskéjéhez szorította a mosakodás alatt szenvedő
                     bábut.</p>
                  <p>- Nem teszem! - felelt elszomorodva.</p>
                  <p>- Már elég tiszta a baba - folytatta Gránitz, akinek olyan gyermeteg, szinte
                     ábrándos tekintete volt, mint a kisleányainak. - Hát miben áll az eset? -
                     fordult Szindbádhoz.</p>
                  <p>Szindbád néhány szóval jelezte a felvidéki városkában való tartózkodást,
                     Georginát, a színpadot... Gránitz olyan jókedvűen mosolygott, mintha a világ
                     legmulatságosabb történetét hallgatná.</p>
                  <p>- Az asszonyokkal van a legtöbb baj - mondta szelíden.</p>
                  <p>Majd elgondolkozott, mintha láthatatlan raktárban turkálna valamely agyvelőbeli
                     sematizmus után.</p>
                  <p>- Pálházi - mormogta összeráncolt homlokkal, és többször ismételte a nevet,
                     mintha bika­nyakán szelíden elhelyezkedő nagy fejében a létrákon szaladgálna e
                     percben egy kis fürge könyvtáros.</p>
                  <p>- Igen jó pisztolylövő. Pétervárott a francia attasét agyonlőtte, Rómában egy
                     olasz grófot - mondta csendesen Gránitz, mintha egy láthatatlan könyvből
                     betűzgetne. - A kardot is érti... No, majd Fodor Károlynál elcsináljuk ezt az
                     egész ügyet. Kit parancsolsz segédtársamul?</p>
                  <p>- Akit te jónak gondolsz - felelt megilletődve Szindbád.</p>
                  <p>- Helyes, így lesz jól. Én ugyanis nem szeretem, ha saját segédtársam rontja el
                     a dolgokat. Katonákkal van dolgunk, vigyáznunk kell minden kiejtett szóra.
                     Észre van szükség. A katona urak - asszonydologról lévén szó - valószínűleg
                     vontcsövű legyespisztollyal tízlépésnyiről szeretnének verekedni. Utána kard,
                     végkimerülésig. Hát majd lesz kard, ahogyan én akarom. Most pedig menj haza,
                     légy nyugodt, mintha az édesanyád ölében ülnél. Flórica, gyere táncoljunk egy
                     kicsit.</p>
                  <p>Fölugrott, és a kis tavaszi bimbóval körben forgott a szobában, hozzá halkan
                     énekelt egy régi valcert.</p>
                  <p>Szindbád, bár nem volt szentimentális ember, nem tagadhatott meg némi
                     meghatottságot, midőn az atlétakülsejű, félelmetes férfiút, aki húsz év óta
                     vezényli az ország legvéresebb és legveszedelmesebb párbajait, hatesztendős
                     leánykájával táncolni látta.</p>
                  <p>- Te egy regényhős vagy, Géza - mondta, kezet szorítva a párbajok
                     szakemberével. - Messziről olyannak látszol, mintha egyik kezedben töltött
                     pisztoly, a másikban élesre fent kard volna...</p>
                  <p>Gránitz jóízűen nevetett.</p>
                  <p>- Minden párbaj szamárság. Én mondom, aki verekedtem is egynéhányszor. Persze,
                     mindig a felem érdekében, ha a tárgyalások nem mentek simán. Mert a
                     párbajsegédek legtöbbje vért akar... Hát eresztettem vért, a saját vérükből. De
                     azért mégis szamárság verekedni. Kár, hogy muszáj!</p>
                  <p>A szakember azután felültette a kisleányokat az asztalra, és roppant
                     buzgalommal kezdte helyreigazítani a tánc közben megbomlott
                     cipőszalagocskákat.</p>
                  <p>A tárgyalások napokig tartottak a zordon katonákkal. Gránitz egy napon vidám
                     mosollyal jött le a tiszti kaszinóból, ahol esténként a párbajsegédek
                     tanácskoztak.</p>
                  <p>- Azt hiszem, hogy végre dűlőre jutottunk - mondta vígan Szindbádnak, aki egy
                     kocsi mélyébe rejtőzve várta az eredményt. - Megmondtam nekik, hogy ebben az
                     országban csak én vagyok az az ember, akinek megengedem, hogy tíz lépésre
                     kiálljon a golyó elé. Ha parancsolnak velem, itt vagyok. De a felemet nem
                     engedem kiállani. A katona uraknak ez sehogy sem tetszett. Holnap délben
                     verekszünk. Fodornál, karddal. Fél egykor ott légy. Most pedig megyek haza,
                     mert a leánykáim várnak. Aludj jól.</p>
                  <p>A budai hölgyek, bár nem szóltak Szindbádnak a kapitányokról, sem kérdést nem
                     intéztek hozzá a dolgok mibenlétéről, úgy látszik, tudtak a tárgyalásokról. Az
                     öreg asszonyság büszkén kapaszkodott Szindbád karjába az esti sétákon, és most
                     eszébe sem jutott az orvos által előírt kilencszáz lépés. Nagyúri dáma lett
                     ismét, aki hallgatagon, kimondhatatlanul büszke volt arra, hogy benne van egy
                     véresnek ígérkező párbaj körvonalában. Gyakran mesélt Szindbádnak
                     lovagtörténeteket, amidőn Bécsben az akkori hercegek és grófok halálra öldösték
                     egymást a színésznő miatt. Ki lehetett volna az a színésznő, ha nem ő, maga
                     Walter Keresztélyné, a baritonista neje, mindaddig, amíg Walter úr egy
                     külvárosi csapszékben holtan terült el az ivóasztal alatt? Ezeken az estéken,
                     midőn az egykori színésznő bizalmasan Szindbád karjába öltötte a kezét a budai
                     korzón, a Halászbástyán és a Vérmező körül, kiderült, hogy régente az összes
                     grófokat megölték Bécsben.</p>
                  <p>Georgina hallgatagon ment Szindbád másik oldalán, de nem tagadhatott meg néha
                     egy büszke és odaadó pillantást, amellyel a veszélyben levő férfiút
                     kitüntette.</p>
                  <p>És most engedtessék meg egy kis kitérés! Nem ajánlható eléggé a lovagi torna, a
                     párbaj fiatal­emberek figyelmébe, midőn szívük hölgyének megnyerésére
                     igyekeznek. A kard és pisztoly megszépíti a férfiakat a nők szemében, mert
                     hiszen ők többet gondolkoznak a fantáziájukkal, mint az eszükkel. A párbaj a
                     legokosabb nő előtt is misztikus, rejtelmes fogalom, ahonnan a hősök győztesen
                     érkeznek meg. Lovag koromban gyakran kértem hajszálakat nőktől párbajom előtt,
                     és a párviadal után gyakran többet kaptam, mint amennyit a legboldogabb férfi
                     is el tud viselni. Csak hadd párbajozzanak a fiatal férfiak, de az öregek se
                     kerüljék el Fodor mester termét, hisz az idősebb szívek gyakorta tüzesebben
                     lángolnak a rőzse lángjánál. A hölgyek mindig megérdemelnek néhány gyűszűnyi
                     vért, hisz ezzel szemben többnyire mindenüket adják cserébe a párviadal
                     hősének. Nincs szebb dolog a világon, mint nőkért verekedni, és dicsőségesen
                     hazaérkezni az ütközetből. Próbáld meg, ifjú barátom, és valóban, nem
                     csodálkozol majd azon, hogy az egykori Szindbád még késő öregségében is
                     szívesen ragadott volna kardot, de már nem volt kiért harcolnia.</p>
                  <p>Georginánk is, bár többnyire igen okos és fennkölt lelkű lénynek tekintette
                     önmagát, esténként a budai várkert alatt szinte lágy omladozással lépkedett
                     Szindbád mellett, akinek karját az öreg asszony egy percig sem eresztette el. A
                     haját e napokban nem fésülte a régi gondossággal, és finom arca hírét sem
                     hallotta a rizspornak, halovány és gyengéd volt az anélkül is. A lágy barna
                     fürtök füle mellett elsimultak, és az egyszerű görög konty antik tallérok antik
                     hölgyeit juttatták Szindbád eszébe. Szinte leányos, félénk és bizalmatlan lett
                     ezekben a napokban. A kezét Szindbád kabátja zsebébe dugta, és a férfi
                     bajuszát, haját szemérmesen megsimogatta. A régi hosszú, forró csókokról szó
                     sem volt ebben az időben, mintha ismét mély álomba merültek volna ébredező
                     érzékei, amelyeket már Szindbád néha fölébreszteni vélt. A földre szegezte a
                     szemét, és lábát álmodozva vonta, mintha nem tudná bizonyosan, ébren van vagy
                     álmodik. És mégis, mégis, midőn Szindbád késő évek múlva e langyos márciusi
                     estékre gondolt, a lilaszínű régi házakra, a hegyoldalban felvillanó
                     lámpácskákra, a kőszentre, amelynek fülkéjében kezet szorítottak, és az
                     alagútra, ahol gondolkozva, a visszhangot figyelve haladtak át a nedves falak
                     mellett, gyakorta azt érezte Szindbád, hogy soha, soha nem volt közelebb hozzá
                     Georgina, mint ekkor.</p>
                  <p>Talán csak a kezét kellett volna kinyújtani, hogy övé legyén az asszony, akiért
                     ím élet-halál harcra indul.</p>
                  <p>A Vérmező tájékán az öreg asszonyság átszólt Szindbád válla felett.</p>
                  <p>- Igaz, beszéltél Pankotaival? Délután, amíg bevásárolni voltál, kétszer is
                     keresett az ügyvéd!</p>
                  <p>Georgina hosszú köpenyegében közömbösen vállat vont.</p>
                  <p>- Nem vagyok kíváncsi arra az úrra. Semmit sem mondhat nekem, ami érdekelne.
                     Kérlek, légy szíves ezt megmondani neki, ha még egyszer alkalmatlankodna.</p>
                  <p>Az öreg asszonyság hevesen bólingatott fejével:</p>
                  <p>- Megmondom, hogyne mondanám meg. Bár, úgy hiszem, Pálházitól hozott valami
                     üzenetet. De ki nem állhatom azt a monoklis majmot. Csak grófoknak szabad
                     monoklit hordani. Egy ügyvéd!... Azelőtt ez másképpen volt.</p>
                  <p>Azután nem beszéltek a dologról, de Szindbád ennyiből is megértette, hogy
                     Pálházi érdeklődik a hölgyek iránt, bár olyan nagyot “vétettek” ellene.
                     (Későbben, sokára, túl ezen a történeten az is kiderült, hogy az öreg
                     asszonyság bizony elfogadta a pénzt Pankotai ügyvéd úrtól, amelyet az ügyfele
                     nevében volt szerencsés felkínálni.)</p>
                  <p>Midőn sétájukból hazafelé tértek, az öreg asszonyság a retiküljéből elővette
                     aranyfoglalatú szemüvegét, amelyet budai tartózkodásuk alatt egyszer sem
                     használt. A sötétben végigmérte a meglehetősen ódon és elhanyagolt külsejű
                     Trieszt-fogadót.</p>
                  <p>- Jobb helyre is szállhattunk volna - mormogta. - Fiatalasszony koromban az
                     Angol királynőben laktam.</p>
                  <p>- Én is ott laktam - mondta könnyedén elpirulva Georgina. - De azért ne bántsd
                     a Triesztet, mama. Mindig furcsa, regényes érzéseim támadnak, midőn
                     hajnalonként arra ébredek, hogy vidéki szekerek csengős lovaikkal a fogadó
                     udvarára hajtanak. Szinte várom, hogy mikor jön már a nehéz postakocsi az angol
                     regényekből és vele a különböző utazók, akikről Dickensben annyit olvastam.</p>
                  <p>- Kotzebue-t akartad mondani, leányom - javította a mama, és elégedetlenül
                     dugta vissza szemüvegét a retikülbe.</p>
                  <p>Szindbád felkísérte a hölgyeket második emeleti szobácskájukig, midőn is a
                     félhomályos folyosón sikerült Georgina nyakát hátul a füle mellett
                     megcsókolnia. Jó volt, édes volt, az asszony hátranyújtotta a kezét, és szinte
                     boldogan szorította meg Szindbád kezét.</p>
               </div>
            <div type="chapter">
               <head>TIZENEGYEDIK FEJEZET</head>
               <head>a nők rejtélyességéről</head>
                  <p>A Két oroszlánban, ahol Szindbád állandóan meghúzódott egy negyedik emeleti
                     szobában, amelynek azonban erkélye volt, ahol csak a szobalány szokott
                     üldögélni, polgári rend és tisztaság volt. Öreg urak hotelje volt a Két
                     oroszlán, akik harminc esztendeje szállottak meg benne, néhány elkeseredett
                     katonatiszt és nyugalmazott családnélküli kúriai bíró alkotta a fogadó
                     törzsközönségét. Az ezüstfejű portás emberemlékezet óta állott helyén, és
                     Kricsai úrnak szólította az egész világ. A szobaasszonyok, mindmegannyi
                     kiérdemesült udvarhölgyek, fehér bóbitáikkal, igen halkan jártak a vastag
                     szőnyegeken, Szeller, a bérszolga még abban az időben került a házhoz, amikor
                     az Arany sast lebontották, és a Sas régi vendégei az Oroszlánba költözve,
                     Szeller szerződtetését is követelték a tulajdonostól.</p>
                  <p>Szeller sohasem hordott egyenruhát. Fekete keménykalapjában, tekintélyes,
                     öreguras lépteivel úgy járt-kelt a hotelben, mintha ő maga is vendég volna.
                     Aranylánca volt, és kalapját kezében tartva, félvállát az ajtónak vetve gyakran
                     vitázott politikai kérdésekről a kúriai bírákkal. Volt egy vidéki “vendége”,
                     mint Szeller nevezte, aki húsz év alatt sem ismerte ki magát Pesten. Szeller
                     ilyenkor a kocsi bakjára ült, de féloldalt csupán, és a „vendégével” kedélyesen
                     elbeszélgetett.</p>
                  <p>Szeller egy reggelen kalapjával kezében benyitott Szindbádhoz.</p>
                  <p>- Már megint egy hölgy várja az előcsarnokban. Mit csináljak megint vele? -
                     kérdezte Szeller.</p>
                  <p>(Szindbádot néhány esztendő előtt valóban megtisztelte egy hölgy
                     látogatásával.)</p>
                  <p>Szindbádnak természetesen Georgina jutott eszébe, nyomban öltözködni
                     kezdett.</p>
                  <p>- Ültesse le!</p>
                  <p>Szeller a kalapját forgatta.</p>
                  <p>- Nem jobb volna elküldeni, hogynincs itthon az úr? - kérdezte. - Ha egyszer a
                     nők elkezdenek ide járni, akkor az ördög se bírja ki ebben a hotelben.</p>
                  <p>Szindbádnak nem volt kedve hosszadalmasan magyarázni az ügyet, sietve kapkodta
                     ruháit, és lépcsőket ugorva az előcsarnokban termett.</p>
                  <p>Georgina helyett Mariettet találta az előcsarnokban egy szalmafonatú székben
                     üldögélve. Igen egyszerű fekete ruha volt rajta, kis fekete sapka, amelyre
                     nyugodtan felhajtotta sűrű fátyolát az idegen szálló előcsarnokában, mintha
                     arcára volna írva tisztessége. Pedig sokkal szebb lett. Halovány arca némi kis
                     pirosságra tett szert, és szürke, mély szemében apró lámpások vándoroltak
                     végig, amint Szindbádra emelte a tekintetét.</p>
                  <p>- Az Istenért, hogy került ide?</p>
                  <p>Mariett összeütötte rövid szoknyája alatt angol topánkáit.</p>
                  <p>- Egyszerűen, önnel van beszélnivalóm, amelyet azonban itt nem végezhetünk el.
                     Négyszemközt szeretnék önnel beszélni. Kár volt lefáradnia. Elég lett volna
                     megüzenni, hogyjöhetek.</p>
                  <p>Szindbád zavartan nézett körül.</p>
                  <p>- Asszonyom, az én szállásom kis legényszoba, nemigen alkalmas előkelő hölgyek
                     fogadására.</p>
                  <p>Mariett vállat vont.</p>
                  <p>- Egészen mindegy. Bizonyára van ajtaja szobájának, amelyet be lehet zárni,
                     hogy zavartalanul beszélgethessünk. Gyerünk tehát...</p>
                  <p>Felállt, és nyugodtan megindult a lépcső felé. Szindbád határozatlanul követte.
                     Utóvégre elég fiatal férfi volt (bár szülei tisztességesnek nevelték), nem
                     tudta magában eldönteni, hogyan végződik ez a kaland. Mariett, amint előtte a
                     lépcsőn haladt, nem fukarkodott formás lábainak megmutatásával. Gyengéd
                     rózsaszínűvé válott arcát hátrafordította.</p>
                  <p>- Nagyon szerelmesnek kell annak lenni, aki magát itt a hegytetőn meglátogatja
                     - mondta vidoran.</p>
                  <p>Szeller szárnyas fekete kabátjában, kemény kalapját kezében tartva a
                     lépcsőfőnél állott, és éppen eleget csóválta a fejét, amíg Mariett
                     felkapaszkodott. Olykor-olykor ijedten nézett hátra. Mintha attól félt volna,
                     hogy valamelyik öreg bíró meglátja a jelenetet.</p>
                  <p>Szindbád szobájában Mariett megfordította a kulcsot a zárban. A sapkáját
                     levette fejéről, és az ablakból az utcára nézett.</p>
                  <p>- Innen csak az emberek kalapját látni - mondta némi csalódással.</p>
                  <p>Aztán megragadta Szindbád kezét.</p>
                  <p>- Önnek párbaja lesz Pálházival?</p>
                  <p>Szindbád vállat vont.</p>
                  <p>- Magam sem tudom... A segédeim belemennek-e a dologba... Bizonytalan.</p>
                  <p>- Én azonban tudom... Nehéz lovassági karddal állanak szemközt, bandázs nélkül,
                     viadal a végkimerülésig... Így van?</p>
                  <p>- Ugyan, kitől hallott ilyen bolondságot?</p>
                  <p>- Az én információim sohasem csalnak.</p>
                  <p>- Foglaljon helyet, Mariett. Most majd én kérdezek magától valamit.</p>
                  <p>- Hisz még nem is felelt arra a kérdésre, amelyet feltettem.</p>
                  <p>- Majd azután felelek. Mióta magukat ismerem, mindig hallok valamely rejtelmes
                     híradásokról. Midőn a gyermeket akarták elragadni... midőn az ügyvéd váratlanul
                     megjelent azon az estén... Maga nyomban megtalálja a rejtett kis fogadót, és
                     Pálházi azt hiszi, hogy önök között én vagyok minden bajnak, rossznak a
                     kútforrása... Szeretnék világosan látni. Hogy vagyunk azzal a rejtélyes
                     információval?</p>
                  <p>- Őszinte leszek - mondá Mariett komolyan. - Doktor Corvinusz, emlékezhetik
                     reá, ügyleti férfiú, aki mint ilyen, érintkezésben állott bizonyos irodákkal,
                     amelyeknek kitűzött foglalkozása a megfigyelés, tájékozódás és más efféle. A
                     tőzsdei dolgokról meglehetős rosszul informálták annak idején doktor
                     Corvinuszt. Ezen azonban már túl vagyunk. A doktor most ismét szolgálatunkban
                     van.</p>
                  <p>- Miután Pálházit Georgina színházi fellépéséről a kellő időben
                     értesítette.</p>
                  <p>Mariett elgondolkozott:</p>
                  <p>- Ami azt illeti, a doktor jelleméért magam sem adnék egy pipa dohányt. Vannak
                     ilyen emberek, született kémek, akik nem tudnak meglenni anélkül, hogymások
                     titkait ne fürkésszék. A doktor ez az ember. Belenyugszom.</p>
                  <p>- És ez a titokszerű férfiú küldte hozzám? - kérdezte Szindbád.</p>
                  <p>Mariett elpirult.</p>
                  <p>- Nem... Bár nincs önnel semmi különösebb szándékom, a doktornak óvatosságból
                     mégsem mondtam meg, hogy Pestre utazom. Azt hiszem, Pálházi úr várt volna a
                     pályaudvaron. Nekem pedig most önnel van dolgom, nem Pálházival. Mondja, kérem,
                     jó vívó ön?</p>
                  <p>- Azelőtt forgattam a kardot. Régen.</p>
                  <p>- Pálházi elsőrangú vívó - mondta kissé megkönnyebbülve Mariett.</p>
                  <p>Szindbád elnevette magát:</p>
                  <p>- Köszönöm, de nem segíthetek rajta.</p>
                  <p>- Kérem, ne gúnyolódjék - mondta ajkába harapva Mariett. Én korántsem vagyok
                     olyan ostoba, amilyennek a férfiak a legtöbb nőt hinni szokták. Igen jól tudom,
                     hogy a párbajnál, éles kardnál nagyon fontos az, hogy valakinek helyén van a
                     szíve, és határozott a szándéka. Ön meg akarja ölni Pálházit? Ez a
                     szándéka?</p>
                  <p>- Dehogy - felelt mosolyogva Szindbád. - Asszonyom, tanuljon meg tőlem is
                     valamit. Minden párbaj lutri. Szerencse kell hozzá. Ez a titka.</p>
                  <p>- Ön szerencsés ember? - kérdezte Mariett, de nyomban elpirult. - Uram, ne
                     magyarázza félre látogatásomat. Az ön ellenfelének neveletlen kisfia van... És
                     Georgina, bármennyire szeretem Georginát, kénytelen vagyok önnek megmondani,
                     nem érdemli meg, hogyérte öljön. Már mint, hogy ön bárkit megöljön érette.
                     Georgina nem szereti önt.</p>
                  <p>Szindbád egy másodpercig fürkészve nézett a Mariett szürke szemébe. Abban csak
                     komoly odaadást, szinte meleg barátságot látott, sőt talán egy kis féltékenység
                     is csengett hangjában... “Teremtőm, gondolta Szindbád, egy rongyos kis párbaj
                     ennyire kihozza a sodrából a leghidegebb nőt!”</p>
                  <p>- Mást szeret Georgina? - kérdezte halkan.</p>
                  <p>- Georgina senkit sem szeret - felelt az asszony.</p>
                  <p>- Senkit? Nincsen olyan asszony, aki senkit se szeretne.</p>
                  <p>- De van egy, Georgina. Georgina a gyermekét sem szereti. Mi szívvel jöttünk a
                     világra, és a szívünkre hallgatva sok olyan dolgot elkövettünk, amit nem lett
                     volna szabad. Georgina hideg, mint az észak. Csillogni, ragyogni, pompázni
                     szeretne, mint a jég tükröződik a napban. A jég olvad. Georgina soha. Én mindig
                     féltem tőle, de Pálházi talán jobban féltette. És féltékenység­ből vált el
                     tőle, holott úgy szereti, hogybeleőrülne, ha Georgina egy más férfié lenne.</p>
                  <p>- Pálházi szereti Georginát?</p>
                  <p>- Ezt éntőlem kérdi ön? - kiáltott fel Mariett. - Férfi őrültebben nem
                     szeretett még asszonyt, de elvált tőle, mert attól félt, hogyegyszer megcsalja.
                     Georgina színésznő akart lenni, Pálházi csaknem minden készpénz vagyonát
                     lekötötte, hogy Georginát, gyermekét és mindazokat, akik a régi házban vannak,
                     gondtalan, szinte nagyúri ellátásban részesíthesse mindvégig. Pálházi vagyona
                     azóta megötszö­röződött... De még ma is, bárhol, bármerre kártyázik a világon,
                     mert kártya nélkül már nem lehet el, Georgináról sohasem veszi le a szemét. Azt
                     hiszi, hogy Pálházi nem tud a budai sétákról? Az ő kezei hosszúak. De feltétlen
                     úriember, és ezért nem mérgezték meg önt a mai napig, Szindbád úr.</p>
                  <p>- Az ördögbe! Én nem csábítottam el Georginát!</p>
                  <p>- Ezt is tudjuk, de nem magán múlott - felelt Mariett, és kezével megsimogatta
                     Szindbád kezét. - Higgye el, hogy nem érdemelte meg Georgina az időt, amit
                     ráfecsérelt, máshol tán könnyebben célt érhetett volna.</p>
                  <p>Szindbád az asszonynak szemébe nézett. A kis tűzpontocskák sietve szaladoztak
                     keresztül az asszony szembogarában, mintha lámpással sietnének végig téli este
                     a havas utcán. Finom orra, amelynek mását csak az angol kastélyok falképein
                     láthatni, a régi ladyk orra volt. Összeszorí­tott ajka, amely máskor hasonlatos
                     volt egy lovát fékező rókavadász lordné ajkához, most kinyílott, és fogainak
                     fehér sövénye körül pirosra hevítette a száraz ajkakat a forró lehelet.</p>
                  <p>- Ha tudtam volna...</p>
                  <p>Az asszony szemére könnyű fátyol ereszkedett.</p>
                  <p>- A férfiak mind ostobák.</p>
                  <p>Szindbád megfogta az asszony kezét.</p>
                  <p>- Mondja, mit kíván tőlem, Mariett, a maga kedvéért mindent megteszek.</p>
                  <p>- Most már szégyellek kérni öntől bármit is... Tudja Isten, mióta ön elment a
                     városból, azóta álmodozó, gyönge lettem. Mindenféle bolond álmaim vannak, pedig
                     azelőtt sohasem álmodtam. Gyakran álmodtam Georginával, a mamával, magával...
                     És arra ébredtem, hogy patakban folynak a könnyeim. Hát nem vagyok szamár?</p>
                  <p>- A legdrágább teremtés a földön - felelt halkan Szindbád, és a gyönyörű,
                     előkelő teremtés apró finomságait rendre szemügyre vette.</p>
                  <p>A keze, bár látszik rajta, hogy dolgos kis kéz, olyanformájú, mint az
                     arisztokrata nőké. Keskeny, finom, hosszúkás, de nem csontos és sovány. Füle
                     mellett hamvas haja friss, mint a most lekaszált sarjú. És valóban rétek
                     illatára emlékeztet a gyönge parfüm, amely ruhájából árad. Elöl őszes haja
                     talán nem igézne meg egy bohó ifjút, de egy komoly férfiú csak imádattal
                     tekinthet e nem titkolt, korán jött hullámos szürke fürtökre, amelyek nem kis
                     művészi rendetlenséggel pihennek itt a szép főn, amint Mariett szűk fekete
                     ruhájában a kanapé közepén helyet foglal. Lábszárai, amelyeket a divatos
                     szoknya sejtetni enged, finomak, hosszúak és gyengéden kerekdedek. Az angol
                     cipő felett ritkás fekete harisnya, amilyent egyszer a főhercegnő udvarhölgyén
                     látott...</p>
                  <p>- Tehát ne öljem meg Pálházit? - kérdezte Szindbád nevetve.</p>
                  <p>- Arról nincs szó - felelte gyorsan Mariett, mintha gyorsan túl akarna esni
                     ezen a témán. - Pálházi elég férfi magáért. Csakhogy önről azt mondják,
                     hogyelszánt, halálmegvető ember, aki amellett konokul bízik a szerencséjében,
                     mert már sok veszedelmes helyzetből ép bőrrel szabadult. Pálházi neuraszténiás,
                     ideggyönge... Nem lehet büntetlenül annyit kártyázni, mint amennyit ő
                     kártyázott. Bizonyára ön számít testi előnyére is, és nyilván az a szándéka,
                     hogy az első rohammal leteríti Pálházit...</p>
                  <p>- Nem gondolkoztam még ezen.</p>
                  <p>- Dehogynem. Ó, hogy a férfiak mindig abban a tévhitben vannak, hogy minden nő
                     egyformán szamár. Megengedem, hogy a többség az. De lássa, én tisztában vagyok
                     azzal, hogy a férfiak egy kardpárbaj előtt bizonyos haditervet, esetleg
                     fortélyt eszelnek ki. Pláne azok, akiknek már többször volt a kezükben kard.
                     Lánykoromban én is vívtam, és tudom, hogyvannak kivédhetetlen oldaltámadások,
                     cselek, áltámadások és halálos vágások a fedetlen gyomorra vagy hasra... Azt
                     szeretném elérni önnél, hogyön ne támadja meg Pálházit, csak védekezzék. Hiszen
                     ön ebben is bizonyára mester. Így tesz?</p>
                  <p>- Így teszek, asszonyom, mert szeretem önt.</p>
                  <p>- Igazán szeret?</p>
                  <p>- Soha nem beszéltem magával ennyit, mint ma. Eszembe jutott sok mindenféle
                     rendkívüli, nagyszerű tulajdonsága, amelyeknek a tudata eddig csak
                     szunnyadozott bennem, de most egyszerre fölébredt, és meglátom önben azt a
                     páratlan, csodálatos nőt, aki után az én szívem mindig vágyakozott. Asszonyom,
                     fogadja el a szívemet. Mariett, ne utasítsa vissza.</p>
                  <p>Mariett lehunyta a szemét.</p>
                  <p>- Hiszen ha tudnám, hogy igazán szeret!... Mert én nő vagyok, tetőtől talpig
                     izzó szenvedély, forró, lobogó vérű asszony vagyok. Én igazi nő vagyok!</p>
                  <p>- Igazán szeretem.</p>
                  <p>- És nem felejt el soha? - kérdezte halkan Mariett.</p>
                  <p> Fodor mester az öltözőbe vezette Szindbádot. A “bátorság atyamestere”, ahogyan
                     a vállas, zömök férfiút nevezik, olyan vígan nevetett, hogy szinte kopasz feje
                     is beleragyogott.</p>
                  <p>- Egy csepp vér lesz, mintha az ujjamat a gombostűvel megszúrom. Remélem, ez
                     nem fog fájni az ellenfélnek? Mert nálunk mindig az ellenfél sebesül meg. Igaz,
                     Gránitz?</p>
                  <p>A híres párbajsegéd vastag bajusza alatt olyan vidoran mosolygott, mint egy
                     násznagy.</p>
                  <p>- Rendben vannak a kardok?</p>
                  <p>- Rendben. Nem kell félni, csak az ön kardja éles. Az ellenfeléé tompa. Tehát
                     csak bátran neki, üsd, vágd, nem apád, csak a fejét! Az én vívótermemben az
                     ellenfél kardja mindig tompa.</p>
                  <p>- A doktorok? - kérdezte Gránitz, és egy darab sonkát tömött a szájába.</p>
                  <p>- Mosakodnak - felelt megvető kézlegyintéssel a mester. - Pedig mondtam nekik,
                     hogyne csinálják azt a sok ceremóniát. A mi felünk úgysem sebesül meg. Az
                     ellenfélért nem kár. Úgy járkálnak fehér kabátjukban, mint a kísértetek.</p>
                  <p>Szindbád félig levetkőzött. A jókedvű Fodor pisztolydurranáshoz hasonlóan
                     csapta össze a tenyerét.</p>
                  <p>- Nézd csak, Gránitz, micsoda izmok! Nem vagyok mai gyerek, de ilyen izmokat
                     ritkán láttam. Tyű, de nem szeretnék az ellenfélnek a bőrében lenni. Vasból van
                     ez a gyerek, Gránitz. Jövőre igazán meg foglak kérni, hogy ne hozzál direkte
                     vasgyúrókat az én termembe. Hisz ez a kar keresztülvágja a kardot. No meg ami
                     mögötte van. Még valami bolondság történik. Ejnye, Gránitz! Nem is adok én
                     többet nehéz kardot a te párbajaidhoz.</p>
                  <p>Így dohogott csendeskén a bátorság atyamestere, amíg hirtelen föltette a
                     bandázst Szindbád testére.</p>
                  <p>- Ez nincs a föltételekben - szólt közbe Gránitz.</p>
                  <p>Az atyamester alaposan megigazította a selyem alatt a vattát és félvállról
                     felelt:</p>
                  <p>- De benne van az én föltételeimben. Az én termem nem mészárszék. Menjetek a
                     kaszárnyába verekedni, ha úgy tetszik.</p>
                  <p>- A legszebb párbajaimat elrontod - mondta tréfás szemrehányással Gránitz. -
                     Vért akarok látni, sok vért!</p>
                  <p>- Majd levágatok egy csirkét - dünnyögte Fodor mester. - Ezért a fiúért kár
                     volna. De megyek is már, mert az ellenfél még azt hiszi, hogyőreá haragszom...
                     Dehogy is haragszom. Senkire sem haragszom én. Fiam, csak nekimenni. A többit
                     bízzuk Gránitzra meg a jó Istenre.</p>
                  <p>Szindbád magában azt gondolta, hogy a bátorság atyamestere a szemben levő
                     öltözőben talán ugyanazokat a szavakat mondja most Pálházinak, amelyeket neki
                     mondott. Derék ember a mester. Bizonyára ő szeretné legjobban kitalálni a
                     vérnélküli párbajt!</p>
                  <p>Gránitz egy pohár sörrel öblítette le a torkát.</p>
                  <p>- Jó sört csapolnak itt a szomszédban - mondta nyelvcsettintve. - No, ideje
                     lesz már nekem is felöltözni.</p>
                  <p>Szindbád Mariettre gondolt, és ábrándozva támaszkodott a falnak.</p>
                  <p>- Csak nem félsz? - kiáltott Gránitz egy hatalmas drótrostély mögül, amelyet
                     fejére illesztett. - Mitől félsz? Hisz melletted leszek, vagy mi az ördög!
                     Látod ezt a széles kardot? Ezen a pengén törik meg minden vágás, amit neked
                     szánnak. Mondtam már, hogy nyugodt légy, mintha az anyád ölében ülnél. No
                     gyerünk.</p>
                  <p>Szindbád az öltözőből kilépve, a terem másik oldalán Pálházi vértelen arcával
                     találta magát szemben.</p>
                  <p>- Vajon én is sápadt vagyok? - súgta Gránitznak.</p>
                  <p>- Piros vagy, mint a rózsa. Még festék is van az ajkadon - dörmögte
                     Gránitz.</p>
                  <p>Szindbád az ajkához kapott. Valóban gyönge arcfesték nyoma maradt az ujján.
                     “Mariett”, gondolta magában mély megilletődéssel. “Mindenáron tetszeni
                     akart!”</p>
                  <p>Aztán Pálházit vette szemügyre. Még izmos, de már kissé elhízott férfiú volt,
                     fekete ritkás szakálla sápadt arca körül szinte ijesztő volt... A kapitányok
                     kivonták kardjukat, a pengék csörrenve hagyták el a hüvelyt. A bátorság
                     atyamestere egy hosszú karddal állott a háttérben, amely kard csaknem akkora
                     volt, mint ő maga. Az emeletre kanyargó lépcső legtetején fiatal újságírók
                     hasaltak, hogy az esti lapnak beszámoljanak az érdekes viadalról. Szindbád az
                     egyiket megismerte, a szemével intett felé...</p>
                  <p>Közben “a pap prédikált”, mint Fodor mester a párbaj előtt elhangzó szavakat
                     nevezte. Egyszerre kardot érzett a kezében Szindbád, fölemelte, és kinyújtotta
                     hosszú karjával.</p>
                  <p>- Rajta! - kiáltotta Gránitz, és már nagyot ugrott előre Szindbád oldalán, fele
                     támadásában bizakodva.</p>
                  <p>De Szindbád nem mozdult.</p>
                  <p>- Gyerünk! - csikorgott Gránitz a drótok alól. - Az apádat!</p>
                  <p>De Szindbádnak csak Mariett járt az eszében, a fülébe csengett a hangja: “...
                     és nem felejt el?” Nem, sohasem felejtlek el, gondolta forrón álmodozva.</p>
                  <p>Kard érte a kardját.</p>
                  <p>Pálházi nehézkes, szinte komikus mozdulatokkal ugrált kardja előtt. Egy kövér
                     madárhoz hasonlított ebben a percben. Szindbád csak arra ügyelt, hogy a nehezen
                     lélegző férfiú bele ne szaladjon kinyújtott kardjába. Aztán egyszerre tűszúrást
                     érzett a homlokán...</p>
                  <p>- Halt! - ordított a háttérből teli tüdővel a bátorság atyamestere.</p>
                  <p>Gránitz az ellenfelek közé ugrott:</p>
                  <p>- Doktor! Vér! - kiáltott, és Szindbádra mutatott.</p>
                  <p>Ebben a pillanatban meleg cseppet érzett Szindbád a szemhéján.</p>
                  <p> Délután a pamlagon szundikált. Hordár kopogtatott ajtaján. Levelet hozott:</p>
                  <p>
                     <hi>“Köszönöm. G. és az anyja még a déli vonattal hazautaztak a
                        régi házba. P. megbocsátott. Marad minden a régiben. Én most utazom. - Ha a
                        gyereket fölneveltem, akkor értem jöhet. De addig nem.</hi>
                  </p>
                  <p>
                     <hi>Mariett”</hi>
                  </p>
                  <p>És ezután Szindbád, ha a kis fehér foltra nézett a tükörből homlokára, gyakran
                     hosszú ideig lehajtotta a fejét, és mindenféle dolgát elmulasztotta volna,
                     hogyegyfélpercig elgondolkoz­zon. Hogy volt, mint volt? Mariett, Georgina? -
                     Pedig szegény feje már azelőtt is azt hitte, hogy teljes alapossággal ismeri a
                     nőket.</p>
                  <trailer>[1912]</trailer>
               </div>
      </body>
  </text>
</TEI>