<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HU08835" xml:lang="hu">
   <teiHeader>
      <fileDesc>
         <titleStmt>
            <title>Az elvált asszony : ELTeC edition
            </title>
            <author ref="viaf:73382097">Szomaházy, István (1864-1927)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Takács Emma</name>
            </respStmt>
         </titleStmt>
         <extent>
            <measure unit="words">27785</measure>
            <measure unit="pages">205</measure>
         </extent>
         <publicationStmt><publisher ref="https://distant-reading.net">COST Action "Distant Reading for European Literary History" (CA16204)</publisher><distributor ref="https://zenodo.org/communities/eltec/">Zenodo.org</distributor><date when="2020-03-05"/><availability><licence target="https://creativecommons.org/licenses/by/4.0/"/></availability><ref type="doi" target="https://doi.org/10.5281/zenodo.3462435"/><!--Published as part of ELTeC--></publicationStmt>
         <sourceDesc><bibl type="digitalSource">
               <title>Az elvált asszony</title>
               <date>2010-11-08</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/08800/08835"/>
               <respStmt>
                  <resp>Original Electronic Edition</resp>
                  <name>Varjú Mária</name>
               </respStmt>
               
               
            </bibl><bibl type="digitalSource">
                     <title>Az elvált asszony</title>
   <!--                  <name>Kindlevarázs </name>
   -->                  <date>2010-11-08</date>
                     <ref target="http://kindlevarazs.wordpress.com/kindle-teka/"/>
                  </bibl><bibl type="firstEdition">
                     <title>A nagy színjáték</title>
                     <author>Szomaházy István</author>
                     <pubPlace>Budapest</pubPlace>
                     <publisher>Singer - Wolfner</publisher>
                     <date>1912</date>
                     <ref target="http://nektar.oszk.hu/hu/manifestation/2993879"/>
                  </bibl></sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <reprintCount xmlns="http://distantreading.net/eltec/ns" key="unspecified"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc><change when="2020-03-05">Checked by checkup script</change>
         <change when="2019-04-23"/>
         <change when="2018-11-22"/>
         <change when="2018-11-18"/>
      </revisionDesc>
   </teiHeader>
  <text>
      <body>
         <div type="chapter">
            <head>
                A zenekar hangolni kezd.
            </head>
            <p>A márványos folyosókon, melyeknek ablakaiból méltóságos tengernek látszott a lassan
               höm­pölygő Duna vize, a drága, süppedő, piros szőnyegeken, melyek az ülésterem, a
               társalgók, a dohányzók, a miniszteri fogadószobák mentén végigkigyóztak, hatszáz
               abszolut boldog ember hullámzott. Négyszáz közülük ott szorongatta zsebében a
               levelet, melynek alapján az ország törvényhozói közt foglalhatott helyet,
               tegeződhetett a miniszterekkel és a nagybirtokosokkal, s az immunitás védelme alatt
               üzenhetett hadat a fönnálló jogrendnek; a többi a kiváltságosokkal való együttlét
               örömeit élvezte, a hűséges, együttérző gibic örömét, akit a nagy sikerek láza még
               magánál a játékosnál is jobban átjár... Mindenki nevetett, gesztikulált és
               rablókalandokat mesélt; a széles arcok fölött sűrű szivarfüst gomolygott, s a levegő
               hangos zsibongással volt tele, mintha a kortestanyák elcsöndesült lármája most itt
               támadt volna föl a dunaparti palota oszlopai közt. Az ötödfélszáz képviselőnek
               majdnem a fele új, részben ismeretlen férfiakból került ki, akik mindaddig Pesten és
               a vidéken ügyvédeskedtek, kurta zekékben rándultak ki a falusi névnapokra, vagy
               pókhálós szolgabírói irodákban szolgáltattak igazságot a parasztok­nak. Most
               mindannyian ünnepies fekete kabátot viseltek, s néha lopva körüljártatták szemüket a
               márványtól és aranydiszitésektől csillogó folyosókon, bár ravaszul azt szimulálták,
               hogy mindez nem izgatja őket különösebben. Ahány dialektus, annyifélekép beszéltek és
               kiabáltak, itt kissé tótosan, mint az árvai hegyek közt, amott édeskés
               erdélyiességgel, másutt a Dunántúl szélesre taposott nyelvén, mely a Bakony és a
               zalai hegyek levegőjét hozta ide a gótstílü palotába. Pompás, kunsági magyar fejek
               között, melyek kövér, patriárka-termeteken trónoltak, rókaarcu, de alázatos
               pánszlávok, szemüveges és nedvesbajuszu szászok tüntek föl itt-ott, míg két-három
               lépéssel odább cigányarcu gentry-fiúk ölelgették ismerőseiket, akár két nappal
               ezelőtt a vidéki vendéglő különszobájában. Egy sarokban tipikus pesti reklámügyvédek
               ültek, akik feleségük hozományából váltották meg belépőjegyüket a parlamentbe,
               távolabb ezüst­sza­kállas orosz papok hajlongtak és violaöves, diplomata-arcu
               apátplébánosok simogatták kövér kezüket, míg a szines ablakok mellől egy-egy
               monoklis, hideg ismeretlen nézte kissé gúnyos mosolygással, a hullámzó embererdőt. A
               tömegben föltünt néhány kibukott jelölt, aki könnyed öniróniával tért napirendre az
               események fölött, egy sereg ujságíró, aki szineket keresett holnapi croquijéhez,
               egy-két csinos leány, akit kiváncsisága a buffetből vagy a gyorsírók mű­he­lyéből
               hozott ide, s a zöldatillás teremszolgák sokasága, mely ma még kissé megzavarodva
               állott a függönyös kijáróknál. Az új alakulás láza minden teremtett lélek vérét
               lángra gyujtotta, csak a régiek álltak nyugodtan a lobogó izgalmak hullámverésében,
               melankolikusan gondolva azokra az időkre, amikor maguk is zöld ujoncokként lépték át
               az üveges ajtókat. Egy fehérfejü aggastyán, aki immár negyven év óta tagja a
               képviselőháznak, fáradtan bóbiskolt a baloldali folyosón, mások barátságosan, de
               kissé lenézőleg jártatták körül szemüket jövendőbeli kollé­gái­kon, akik öt
               percenként hirtelen aggódással tapogatták meg kabátjuk belső zsebét. A
               meg­bizó­levelet keresték. És boldog, elégedett mosolygás vonult át arcukon, mert a
               drága okirat, istennek hála, sértetlenül ott pihent a szívük fölött...</p>
            <p>Egy-egy csoport hirtelen megmozdult: valamelyik országos hírü politikus tünt föl a
               látóhatá­ron, aki az elnöki irodába vagy a buffet-be sietett, s barátságos
               kézlóbálással üdvözölte isme­rőseit, míg tekintete jóságos megbocsátással siklott
               tova az ismeretlen sokaság feje fölött. Az izgalom még növekedett, mikor az
               igazságügyminiszter élclapokból ismert körszakállát, a közoktatásügyi miniszter
               sasorrát, s a honvédelmi miniszter kedélyes embonpointját meg­pillan­tották; a
               vidékieket - akik közül túlnyomó számban volt a kormánypárti - ez a látvány annyira
               föllelkesítette, hogy sokan éljenezni kezdtek. A miniszterek ijedten, tréfás
               védeke­zéssel kapták föl karjukat, de szemük, melyben még ott égett a multheti diadal
               öröme, rácáfolt az elhárító gesztusra, s a szeretet és hála melegével simogatta végig
               az ismeretlen fanatikusok táborát...</p>
            <p>Most egyszerre csönd támadt: a miniszterelnök magas alakja megjelent a jobboldali
               folyosó végén. Lassan, ismert, bicegésszerü járásával közeledett, szenvedő arcát
               fáradt mosolygás ragyogta be, s cilinderét szelid vértanu-pillantással adta át a
               szolgának, aki két lépésnyiről követte. Halálosan kimerült, de még mindig érdekes
               férfinak látszott, aki fölött még most - har­minc év mulva is - ott lebegett
               attasékorabeli hóditásainak glóriája, a legendás párisi korszak, amikor a
               nagykövetség szinte történelmivé lett báljait rendezte. Akkor őt tartották Európa
               legszebb férfiának (lovasképe még most is ott függött a vidéki nagymamák
               szalon­jaiban), de a kor, fájdalom, őt is megrokkantotta: néha behunyta a szemét,
               mintha a gyalog­járás kínokat okozna neki, s mintha szívverése egy pillanatra
               elállana, - nem hiába, hogy vala­mikor oly temérdek dolgot adott a szívének... De
               energiája, elméssége, közmondásos szere­tetreméltósága most is a régi volt, s
               szemével, melynek édes és szelid szomorusága egy fiatal lányéra emlékeztetett, még
               most is magába bolondította mindazokat, akik közelébe jutottak. A parlamentben az
               volt a babona, hogy a politikánál, melyet a kormány követ, sokkal inkább összetartja
               az uralkodópártot a miniszterelnök szeme, mely csodálatos erővel hat még a láza­dókra
               is...</p>
            <p>A folyosón egy pillanatra tolongás támadt: mindenki abbahagyta a beszélgetést, s
               szinte ön­kén­telenül beleilleszkedett a sorfalba, melynek mentén a mosolygó
               miniszterelnök végig­haladt. Lelkes és csillogó fanatizmus sugárzott feléje
               mindenünnen, mely inkább személyé­nek, mint méltóságának szólt, s csupán egy hajszál
               hiányzott, hogy a rajongók, akiknek leg­nagyobb része neki köszönhette új pozicióját,
               a vállukon nem hordozták körül a palotában, melynek e pillanatban korlátlan ura volt.
               A miniszterelnök, mint egy politikai Svengali, végig­hordozta tekintetét a sokaságon,
               barátságosan kezet szorított régi ismerőseivel, az ismeret­leneket rövid
               fejbólintással üdvözölte, meghallgatott néhány friss anekdotát, melyet a Ház öreg
               tréfamesterei a vidékről hoztak föl számára, majd államtitkárával félrevonult az
               egyik plüsskanapéra, melyet hódoló embergyűrű vett körül. A vidéki szolgabirák, akik
               eddig csak rideg aktákon találkoztak a nevével, a birtokosok, akik a kaszinóban
               hajnalig vitatkoztak róla, az ügyvédek, akik olykor gúnyosan lekicsinyelték a
               pertárban, most valamennyien önkénte­lenül halkabban beszéltek, mintha egyszerre
               átérezték volna a történelmi pillanat fontosságát, melyben először álltak
               szemtől-szembe a miniszterelnökkel. Most mindannyian boldog izga­lomtól reszkettek, s
               a szívük megdobbant a tudattól, hogy a maguk kicsiny, szürke, jelenték­telen
               személyisége valami láthatatlan közösségbe lépett a nagy emberrel, akinek vállán egy
               egész ország gondja nyugszik.</p>
            <p>- Vajjon tegeződni fog-e velem? - kérdezték maguktól halkan a kis vicinális
               politikusok, akik eddig dörgő hangon beszéltek a zöld asztalnál, akik elméletben
               semmibe se vették a tekintélyeket, de most egyszerre úgy érezték, hogy szánalmasan
               összezsugorodnak.</p>
            <p>Kiváncsiságuk nem nyert kielégítést, mert a miniszterelnök, rövid tanácskozás után,
               udvaria­san átsietett a baloldali folyosóra, anélkül, hogy valakit az új emberek
               közül megszólított volna. A pártvezérek, akik az ülésteremben heves támadásokat
               intéztek ellene, az ujságíró-képviselők, akik lapjaikban nem ritkán hazaárulónak
               nevezték, itt, a fórum kuliszái közt, majd­nem épp oly lelkesen fogadták, mint a
               saját pártja: mindannyian mélyen meghajoltak előtte, s tiszteletteljes érdeklődéssel
               figyeltek minden szavára, mintha nagy szuggesztív ereje őket is teljesen hatalmába
               kerítette volna. Az ujságok még tele voltak az erőszakos válasz­tások leírásával, a
               botrányok tarka gyüjteménye látott napvilágot a tudósításokban és a táv­iratokban,
               melyek a választásokról hírt hoztak, de a miniszterelnök magánszemélyével szemben,
               mintha tökéletesen elnémult volna minden vád: ezeken a nyájas arcokon még nyoma sem
               volt a haragnak, mely az ellenzéki lapok szerint az egész országon végigreszketett. A
               poli­ti­káról itt egyáltalában nem is esett szó; mindenki udvarias bókokat mondott a
               miniszter­elnöknek, sokan szemérmetlenül azt hazudták, hogy két hónap alatt öt évvel
               megfiatalodott, elragadtatással beszéltek pompás arcszínéről, mintha a lefolyt hetek
               alatt az lett volna a legnagyobb gondjuk, hogy a miniszterelnök három kilóval
               meghízzék. És az új emberek, akik a falusi korcsmák udvarán még pár nappal ezelőtt
               reszkető baritonhangon jelentették ki, hogy a kormány feje gyáván eladta az országot,
               hogy lakájmódra görnyedt hétrét az osztrákok előtt, bámulva nézték az érthetetlen
               jelenetek sorát, mely szemük előtt lejátszódott, s maguk is önkéntelenül meghajtották
               a fejüket, mikor a szomoru és rokonszenves áruló elhaladt előttük...</p>
            <p>A fekete tábla mellől, ahol az ellenzéki pártkörök hirdetéseit kifüggesztik, egy
               zömök, szőke­bajuszos fiatalember jó tíz-tizenöt percig némán nézte a különös
               színjátékot, mely a szemei előtt lejátszódott. Kissé esetlen, úgynevezett mezővárosi
               gérokkja volt, melynek fazonjában vérvörös nyakkendő virított, rövid nadrágja alól
               citromsárga cipő kandikált ki, szóval meg­teste­sülése volt annak a vasárnapi, falusi
               elegánciának, mely a méhészegyleti teke-partiek notabilitásait jellemzi. A
               fiatalember mozdulatlan márványarccal figyelt az előtte folyó komédiára, ajka néha
               gúnyosan megrándult, s amikor a miniszterelnök hirtelen szembekerült vele, hidegen és
               sápadt mosollyal nézett farkasszemet vele. Oly impertinens volt ez a tekintet, hogy a
               kegyelmes úr egy másodpercig rajta felejtette a pillantását. Az ismeretlent azonban
               ez a figyelem nem hatotta meg; keserűen bólintott s így szólott magában:</p>
            <p>- A parlamentben volnék, az ellenzék táborában? Óh nem, ez a versaillesi park és ez a
               bicegő férfi a napkirály ő felsége...</p>
            <p>Vajjon ki volt ez a vakmerő legény, aki ennyire szembe helyezkedett az általános
               áramlattal? Nem voltak álmai, melyeknek megvalósítását új poziciójától várta, s nem
               rejtegetett lelkében titkos célokat, melyek őt is, mint a többieket, odavonzották
               volna a hatalmas férfi udvarába? Vagy talán okosabb és keményebb fejü volt e sok
               strébernél és hizelkedőnél, aki foga fehérét már a legelső pillanatban kimutatta?</p>
            <p>Saáry Gézának - így hívták a rövidnadrágost - mindeddig nem sok alkalma volt ahhoz,
               hogy a közélet terén szerepeljen. Egy szegény esztergályos fia volt, egy vidéki
               jogakadémián töltött néhány esztendőt, s a marosvásárhelyi cenzorok előtt tette le az
               ügyvédi vizsgálatot. Buda­pestet talán kétszer látta életében, s a politikáról, a
               vezető emberekről, a kulisszák közt folyó intrikákról csak annyit tudott, amennyit az
               ujságokban olvasott róluk. A mezővárosban, ahol letelepedett, a papon kívül csupán ő
               volt az intelligens ember; de a parasztok tűzbe-vízbe mentek volna érte, s a megye
               székházában aggódva néztek rá, mert akárhányszor váratlanul fölforgatta a főispán
               circulusait. Nem házasodott meg, bár betöltötte már harmincadik eszten­dejét, de
               fukarul egymás mellé rakott minden garast, s ügyvédsége harmadik esztendejében már ő
               kapott legtöbb pénzt az utazó borügynököktől. Úgy látszott, mintha lelkében nem volna
               más érzés a hideg józanságnál és más tudomány a legkeserűbb emberismeretnél; de mikor
               kortesutján a falvakat végigjárta, a parasztok mámorosan kapták vállukra és
               kijelentették, hogy ez az az ember, akire huszonöt év óta várakoztak. Az államtitkár,
               aki százezer koronát költött, szánalmas kisebbségben maradt mellette; a pénzt
               elfogadták tőle, de a választás napján valamennyien a falusi ügyvédre
               szavaztak...</p>
            <p>Miben állott ereje a szófukar legénynek, akinél jobban senkire se illett volna rá a
               “száraz pipás” elnevezés, melyet a budapesti kávéházak törzsközönsége oly sűrűn
               használ? A charmeur szónak ez a vidéki ügyvéd mindeddig hirét se hallotta, modora
               inkább kellemetlen volt, mint megnyerő, jólszabott kabátot még sohase viselt,
               becsipett állapotban még sohasem ölelt senkit a keblére s a szerelmi vallomások
               technikáját csak azokból a regényekből ismerte, melyeket diákkorában olvasott.
               Szögletes, egyszerü és szürke fickó volt és mégis azt az impressziót keltette, hogy
               kemény koponyája ésszel és okossággal van tele, s hogy százszor különb mindazoknál,
               akik itt, az ország nagy színpadján, ma vele együtt megjelentek.</p>
            <p>Az elnök csöngetyüje most egyszerre végigsüvített a népes folyosókon, s a
               miniszterelnök eltünt a függöny mögött, mely az ülésterembe vezetett. Tomboló,
               lelkes, jókedvü raj követte, de a vidéki ügyvéd még egy pillanatig künn maradt a
               folyosón, s megvetéssel, keserüen lefelé görbülő ajakkal tekintett a fekete-kabátos
               sokaság után...</p>
            
         </div>
         <div type="chapter">
            <head>
                Zsófia és Josephine.
            </head>
            <p>A szoba ajtaja halkan fölnyílott, s a konyhában, ahol a két öreg nő még mindig
               bóbiskolva mosogatta az edényeket, egy borzas, gallértalan fiatalember jelent
               meg.</p>
            <p>- Nagysádék még mindig ébren vannak? - kérdezte csodálkozva.</p>
            <p>A vén kisasszonyok nyájasan néztek rá a forróvizes dézsa mellől.</p>
            <p>- Óh, - mondta az egyik, aki épp egy kékszalagos tányért törülgetett, - hiszen még
               alig van tizen­egy óra, s mi éjfél előtt sohase fekszünk, mióta csak az eszünket
               tudjuk. Ki tartaná rendben a háztartást, ha a tyúkokkal térnénk nyugovóra? Tetszik
               talán valamit parancsolni a képviselő úrnak?</p>
            <p>- Teát szeretnék főzni és azt hittem, hogy találok spirituszt a konyhai kredencben.
               Magam elfelejtettem vásárolni, nemhiába, hogy ez a lármás nagyváros egészen
               megzavarta az eszemet...</p>
            <p>A fiatalember, aki a szorgalmas vén kisasszonyokat munkájukban megzavarta, Saáry
               kép­viselő volt, a két öreg hölgy pedig Mozgay Zsófia és Josephine kisasszony,
               főbérlői annak az Eötvös-utcai lakásnak, melynek egy szobáját az ujdonsült képviselő
               havi huszonnyolc forintért mint szobaúr kibérelte. Saáry képviselő úr ugyanis csak az
               első nap lakott szállo­dában, másnap, mint valaha diákkorában, már kora reggel
               nyakába vette a várost, megállt minden cédulás kapu előtt, s öt-hat órai vándorlás
               után szerencsésen megállapodott az Eötvös-utcai lakásban, melynek tisztasága már a
               legelső pillanatban bizalmat keltett benne. A két hölgy némi büszkeséggel mutatta meg
               neki a hófehér ágyat, az időtől kifényesedett, de ragyogóan kikefélt zöld
               ripsz-kanapét, a himzett terítővel letakart sublád ódon díszedényeit, s a himzett
               pamutdinnyét, mely egy lombfürésszel készített névjegytartó szomszédságában állott a
               háromlábu asztalon. Tipikus pesti hónaposszoba volt, - az ágy fölött függő
               olajnyo­maton az a jelenet volt megörökítve, mikor Petőfi Sándor hidegtől
               meggémberedett ujjal írja legremekebb költeményeit, - de Saáry képviselő úr
               csinosnak, barátságosnak és kényelmesnek találta a helyiséget, s némi alkuvás után,
               mely nélkül elvileg nem kötött semmiféle üzletet, hajlandónak mutatkozott arra az
               áldozatra, hogy a szobát huszonnyolc forintért kibérli. Dél­után el is hozatta
               vászonbőröndjét és fehérneműs skatulyáját, s miközben a két öreg kis­asszony
               előzékenyen segítségére volt a kicsomagolásnál, mindjárt elmondta, hogy az estéket
               kivétel nélkül itthon fogja tölteni, s hogy nagyon szívesen venné, ha a petróleumra
               vonat­kozólag valamely mérsékelt átalányban megegyezni sikerülne.</p>
            <p>- A képviselő úr itthon akar maradni minden este? - kérdezték a hölgyek leplezetlen
               bámu­lattal.</p>
            <p>- Hát a pesti emberek az utcán töltik az éjszakát? - szólott az új lakó
               csodálkozva.</p>
            <p>Josephine kisasszony, aki a két öreg lány közül elevenebbnek látszott, pajkosan
               elnevette magát.</p>
            <p>- Nem, szó sincs róla. Pesten is akad itt-ott néhány fiatal úr, aki kapuzárás előtt
               hazatér. De ezek törekvő hivatalnokok, nem pedig országgyűlési képviselők, akiktől a
               haza joggal elvárhatja, hogy a nép előtt éjszaka is mutatkozzanak.</p>
            <p>- És hol van éjszaka a nép?</p>
            <p>- Óh, ne tessék úgy tenni, mintha nem tudná! Hol másutt, mint a kávéházakban, a
               mulató­helyeken és az orfeumokban, ahol hajnalig muzsikálnak és pezsgőznek. A
               képviselő urak - én legalább mindig úgy hallottam - sohase feküsznek le hajnal előtt,
               mert ők csak ilyenkor tanulmányozhatják nyugodtan a főváros közviszonyait...</p>
            <p>Josephine kisasszony gúnyosan bólintott, Zsófia kisasszony pedig némi dicsekvéssel
               tette hozzá:</p>
            <p>- Különben mi is csak ritkán vagyunk itthon esténként, mert ahogy meg tetszik nézni
               bennün­ket, mi majdnem minden nap a színházba járunk...</p>
            <p>- Annyira szeretik a színházat?</p>
            <p>A két vénleány titkolózva, boldog mosolygással tekintett egymásra.</p>
            <p>- Mi nem a színházat szeretjük, - mondta Josephine.</p>
            <p>- A színdarabok kedvéért akár sohase mozdulnánk ki hazulról, - mondta Zsófia.</p>
            <p>- Hát akkor miért mennek mégis a színházba?</p>
            <p>Josephine letette kezéből a tollseprőt, mellyel az új lakó kicsomagolt könyveiről a
               port leverte.</p>
            <p>- Ő nem tudja, - mondta ravaszul Zsófiának.</p>
            <p>- Semmit se gyanít, - folytatta rejtelmes arccal a másik leány.</p>
            <p>- Mit nem gyanítok? Mit kellene tudnom, amit nem tudok? - szólott elképedve a
               képviselő.</p>
            <p>Josephine szeme csakúgy ragyogott a jókedvtől.</p>
            <p>- Tetszett már valaha hírét hallani Mozgay Sándornak? - kérdezte alamuszi
               pillantással.</p>
            <p>- A híres színésznek? A legnagyobb magyar szerelmes színésznek? A boldog férfiunak,
               akibe Budapesten minden leány szerelmes? Csak talán nincsenek Nagysádék rokonságban
               Mozgay Sándorral?</p>
            <p>A két öreg dáma megint lopva összenevetett egymással.</p>
            <p>- Mozgay Sándor az öcsénk, - mondta bizonyos hatásvadászattal Josephine.</p>
            <p>- A testvéröcsénk, - folytatta Zsófia.</p>
            <p>- Mi neveltük, mi taníttattuk, mi fizettük érte az iskolapénzt a szinésziskolában.
               Addig, míg a diplomát meg nem kapta, a másik szobát is kiadtuk, s magunk a konyhában
               laktunk, mert a tanulás nagyon sok pénzbe került. Jelenleg persze már nem szorul
               ránk, mert tizenkétezer forintot úgy megkeres évenként, mint tizenkét krajcárt...</p>
            <p>- És most természetesen ő segíti Nagysádékat?</p>
            <p>Josephine megrázta a fejét.</p>
            <p>- Mi hála istennek nem szorultunk rá, mert mi a kézimunkánkból is fejedelmileg
               megélünk.</p>
            <p>- De különben sincs abban a helyzetben, hogy bennünket segíthessen, - folytatta
               Zsófia. - Ő minden fölösleges pénzét ruhára, cipőre, kalapra és nyakkendőre adja ki,
               mert tetszik tudni úgy-e, hogy ő a legelegánsabb férfi Budapesten? Az utcán mindenki
               megfordul utána, a Bel­város minden kirakata az ő arcképével van tele, s olyan
               hölgyektől kap leveleket, akik az udvarnál is megfordulnak.</p>
            <p>- És ez magukat boldogokká teszi?</p>
            <p>- Na hallja! - kiáltott föl Josephine.</p>
            <p>- Hát mi tegyen boldoggá bennünket? - folytatta Zsófia. - Sírunk örömünkben, ha
               olykor messziről meglátjuk, s néha órákig utána sompolygunk, hogy a hölgyeket nézzük,
               akik az utcán csillogó szemmel kacérkodnak vele.</p>
            <p>- És csak messziről látják?</p>
            <p>- Óh nem, a színpadon is látjuk, hiszen minden este színházba megyünk, mikor ő
               valamelyik szerepét eljátssza...</p>
            <p>- Ide sohase jön? Nagysádékat sohase látogatja meg?</p>
            <p>A két leány összecsapta a kezét.</p>
            <p>- Jó isten, hogy jutna ideje ahhoz, hogy bennünket minduntalan meglátogasson? Tudja,
               hogy egészségesek vagyunk és hogy nekünk még a jégeső se árt meg; mit keresne hát itt
               ebben az unalmas fészekben? Nem, ezt mi nem is kívánjuk tőle, elég, ha minden áldott
               estén ott irulunk-pirulunk boldogságunkban a másodemeleti zártszéken...</p>
            <p>Hálásan emelték szemüket a téglaszínű plafond felé, melynek irányában a jó istenkét
               képzel­ték, de a képviselő nem osztozott elragadtatásukban, hanem komolyan
               megcsóválta a fejét és így szólott a rajongó vén kisasszonyokhoz:</p>
            <p>- Tőlem igen nagy művész lehet, mert az ilyesmihez én nem értek, de hogy gonosz és
               szív­te­len ember, arról már határozottan biztosíthatom Nagysádékat... Én úgy
               képzelem, hogy min­den reggel lóhalálában kellene idejönnie, hogy Nagysádéknak ezt a
               dolgos kezét megcsókolja... De különben nem rám tartozik, hát nincsen is hozzá semmi
               közöm...</p>
            <p>A két leány duzzogva vonult vissza e sértő kijelentés után, s kétszer huszonnégy
               óráig rideg közömbösséggel fogadta az új lakó köszöntését, de harmadnap mégis csak
               megbékültek vele, mert belátták, hogy - bár mélyen alatta áll öccsüknek - utóvégre
               kétségtelen jóindulatból kritizálta meg ily csunyán a legnagyobb magyar színészt.
               Josephine-nak az volt a véleménye, hogy a falusi embertől nem szabad rossz néven
               venni bizonyos szellemi korlátoltságot, Zsófia pedig elismerőleg tette hozzá, hogy a
               szája ugyan rossz, de a jelleme kifogástalan, mert mindenesetre fenkölt jellemre
               mutat, hogy egy országgyűlési képviselő minden este hideget vacsorázik, s kilenc
               órakor, akár csillagok ragyognak, akár záporeső esik, pontosan hazatér a
               hónaposszobájába.</p>
            <p>- Tudod, hogy tegnap az egész petróleum kiégett nála a lámpából? - szólott a derék
               Zsófia, aki a szobát délelőttönként tisztogatni szokta.</p>
            <p>- Megint hajnalig olvasott?</p>
            <p>- Legalább is három óra volt, mire lefeküdt és félhétkor már szokása szerint ébren
               volt megint. Ez pedig nem kis dolog; én legalább ismertem egyszer egy képviselőt, aki
               minden reggel kilenc óra után kelt...</p>
            <p>Amint látnivaló, a két öreg kisasszony nem volt rossz véleménnyel az új lakóról, bár
               alapjában meg voltak győződve róla, hogy nem tartozik a lumenek közé. Ők, akik
               huszonkét esztendő óta adtak ki hónapos szobákat a vidékről fölkerült ifjúságnak, s
               akik e minőségükben sok min­denféle emberrel megismerkedtek, méltán voltak büszkék
               arra a tudományukra, hogy minden­ki­nek a veséjébe látnak. “Bennünket emberfia el nem
               bolondíthat!” - mondta az őszhaju Josephine, aki még mindig egy nyolcéves kisleány
               lelkét hordta magában - és Zsófia helyes­lőleg bólintott hozzá.</p>
            <p>A két öreg dáma, aki életében még a légynek se vétett, s akiktől nem egy kalandor
               szökött meg a házbérrel és a készpénzkölcsönökkel, ravaszul úgy képzelte, hogy
               fenékig belelát ennek a nagy, forrongó, szívtelen városnak a lelkébe, holott, még a
               szenesember lelkébe se láttak, aki minden héten becsapta őket. “Mi kérem szörnyen ki
               vagyunk raffinálva!” - szólott bizonyos gőggel Zsófia, mikor alkonyat idején
               szomszédnőjükkel, egy varrógépügynök feleségével üldögéltek a vaskorlátos folyosón.
               És az ügynökné, akinek sokkal több esze volt az uránál, elismerőleg intett és ezt
               mondta: “Nem is csoda, hiszen Nagysádék a kedves öccsük révén a legelőkelőbb
               társaságokba is bejutnak!”</p>
            <p>- Gondolod, hogy viszi majd valamire itt Pesten? - kérdezte Zsófia hajnalonként a
               testvérétől, aki bekötött fejjel főzte a kávét, míg ő az albérlő cipőjét
               tisztogatta.</p>
            <p>Josephine ilyenkor tünődve rázta meg a fejét, s így válaszolt:</p>
            <p>- Mire vinné, mikor annyit már úgyis elért, hogy képviselőnek fölküldték? Amint
               látod, cúgos cipőt visel, - az ilyen emberből manapság már semmi se lesz. De különben
               is nem kell szegénykének attól tartani, hogyha a vízbe esik, hát a nagy esze miatt
               elmerül. Ami pedig a modorát illeti, hát bizony meglátszik rajta, hogy még sohase
               fordult meg úri társaságban. Azt mondom neked Zsófi, hogy ennek se fogják sok szavát
               hallani a képviselőházban...</p>
            <p>A két öreg kisasszony ezután suttogva megállapította, hogy albérlőjük nagyon szegény
               fickó, mert ha pénze lenne, aligha élne állandóan hideg vacsorán, s hogy azért ül
               minden este itthon, mert félénksége és ügyefogyottsága miatt nem meri fölkeresni
               azokat az éjjeli mulatóhelyeket, ahol képviselőtársai szórakoznak. Ugyancsak
               megállapították azt is, hogy bár jólelkü, de szá­raz és unalmas legény, aki akkor se
               lobbanna lángra, ha a legszebb leány kacérkodnék vele...</p>
            <p>- Fogadok veled egy nagy üveg baracklekvárba, hogy ez az ember még sohase volt
               szerelmes, - mondta a szentimentális Josephine, aki már a világ valamennyi
               piroskötéses regényét végigolvasta.</p>
            <p>Zsófia helyeslőleg bólintott, aztán álmodozva kefélte tovább az albérlő fekete cúgos
               cipőjét, míg a konyha egyszerre megtelt a frissen főzött kávé illatával. És a leányok
               most megnyu­godva ültek le a tisztára súrolt asztal mellé, s mialatt a forró kávét
               kanalazták, ismét meg voltak győződve róla, hogy ravaszul beleláttak egy embertársuk
               veséjébe... Ugyan, micsoda arcot vágtak volna, ha valami láthatatlan lény most
               egyszerre odaszólt volna:</p>
            <p>- Óh, szegény Josephine és Zsófia, - ti se fogtok ám egyest kapni az emberismeret
               tudomá­­nyából! Ez a ti szürke, unalmas, száraz kis albérlőtök bizony akár el is
               merülhetne az eszétől, ha a vízbe esnék, mert több az esze, mint annak a sok
               nagyhangúnak együttvéve, aki a minisz­terek udvarában lebzsel. Fogják ennek még sok
               szavát hallani a képviselő urak! És az se egészen igaz, óh jámbor Josephine, hogy
               pénztelenség miatt eszi a hideg vacsorát és gyáva­ság­ból ül itthon minden este, - ez
               a száraz pipás nem tartozik azok közé, akik a félelmet ismerik. Ami pedig azt illeti,
               hogy nincs érzéke a szerelem iránt, - hát attól félek, hogy lesz még olyan idő is,
               mikor az összes piroskötéses regényhősök eltörpülnek mellette...</p>
            <p>A láthatatlan lény azonban, akinek mindezt mondania kellett volna, nem jelentkezett
               és Josephine meg Zsófia zavartalanul ihatták meg kávéjukat, miután legelső reggeli
               munkájukkal szerencsésen végeztek. De csak rövid ideig pihenhettek: a képviselő úr
               fölébredt és harsányan csöngetett a ruhájáért...</p>
            
         </div>
         <div type="chapter">
            <head>
                Nyitray Ádám.
            </head>
            <p>- Saáry... Saáry... várj csak egy percig! Nem annak a sárbogárdi Saárynak vagy te a
               fia, aki valaha a tolnai megyegyűléseken szerepelt?</p>
            <p>Az ellenzéki klub füstös kártyatermében intézte e szavakat a pártvezér a fiatal
               képviselőhöz, aki mindeddig boldog észrevétlenségben rejtőzhetett el a politikai
               statiszták soraiban. A klub mostanában szokatlanul élénk volt: az új honatyákon
               kívül, akik ezúttal váratlanul nagy szám­ban kerültek a parlamentbe, teljes számban
               ott sürögtek a kibukottak is, akik a pót­válasz­tásoktól még csodákat reméltek, az
               ujságírók, akik tudósításokat írtak lapjaiknak a pártkör mozgalmairól s a külső tagok
               százai, akik temperamentumuk és lelkesedésük hevét hozták ide a forrongó khaoszba.
               Már kezdtek kibontakozni a jövendő alakulások körvonalai: az öregek gőgösen,
               tekintélyükben bizakodva jártak föl s alá a termekben, a pártvezér mögött már föltünt
               a leendő trónbitorló, aki huszonöt év óta minden politikai pártot szétugrasztott,
               itt-ott néhány demokrataságot affektáló mágnás hallgatta szivarozva a demagógok
               fejtegetéseit, s a névtelen csoportok hullámaiból már ki-kiemelkedett egy-egy hangos
               ismeretlen, aki leendő karriérjét egyengette. A Ház még csak formailag alakult meg,
               az ellenséges táborok még kísér­le­tet se tettek, hogy erejüket összemérjék, de itt
               már, titokzatos silhouette-ekként, kirajzolód­tak a jövendőbeli viharok szereplői: a
               stréberjelöltek, akik tehetség híjján öblös hangot hoztak magukkal a távoli
               perifériákról, a panamisták, akik már a befolyásos férfiak körül setten­ked­tek s a
               lelkes és makulátlan honfiak, akik a Petur bán szilaj lelkével indultak a nagy,
               politikai küzdelembe. Ki vette volna itt észre a szürkekabátos, vidéki fiskálist, aki
               szótalanul, ajkán gúnyos mosollyal hallgatta a nagyhangúak vitatkozását, vagy
               szerényen, szinte alázatosan meglapulva ült a játékosok háta mögött? Mindeddig még
               jóformán a nevét se tudták, - igaz, hogy senki se érdeklődött iránta - de most
               megtörtént a csoda: a pártvezér kegyesen intett neki, s jó hangulatban lévén,
               egyszerre csak odafordult hozzá a játékteremben, ahol hódoló és hízelkedő udvar vette
               körül.</p>
            <p>- Hogy is hívnak? - kérdezte az ismeretlen fiatalembertől, aki eddig kívül állt az
               embergyűrűn s a falon függő arcképeket nézegette.</p>
            <p>Az új képviselő szögletesen meghajolt.</p>
            <p>- Saáry Gézának, - mondta kissé dölyfösen, miközben pillantását hideg mosollyal
               hordozta körül a tömegen.</p>
            <p>A nagy ember tünődve nézett maga elé.</p>
            <p>- Saáry... Saáry... megállj csak egy percig... Nem annak a sárbogárdi Saárynak vagy
               te a fia, aki valaha a tolnai megyegyűléseken szerepelt...?</p>
            <p>A képviselő ajka kesernyésen megrándult.</p>
            <p>- Nem, az én apám esztergályos volt Pincehelyen, s a szegények házában halt meg, mert
               öreg korára megbénult és nem folytathatta a mesterségét... Az édesanyám már jóval
               előbb meghalt és én ötéves koromban teljesen árván maradtam...</p>
            <p>- Hát ki taníttatott, ki nevelt emberré? Végeztél iskolákat? Vagy nem léptél diplomás
               pályára?</p>
            <p>- Elvégeztem a jogot és három esztendő óta ügyvéd vagyok. A Davidicumban - ez egy
               vidéki árvaház - éltem tizenhétéves koromig, s később a püspöktől kaptam segítséget
               ahhoz, hogy az egyetemre beiratkozzam. Első éves jogászkorom óta teljesen magam
               tartottam el magamat...</p>
            <p>- Szép, nagyon szép, ez mindenesetre becsületedre válik, - mondta leereszkedőleg a
               pártvezér, aki betegesen kedvelte az uralkodói allűröket. - Remélem, hogy hűséges
               harcosa fogsz lenni a zászlónak, melyre választóid előtt fölesküdtél... A csatában a
               közkatonáké a legszebb szerep, - tette hozzá fejbólintva, miközben barátságosan, a
               maga kegyességétől szinte meghatva, nyujtotta kezét az egykori árvának...</p>
            <p>A klub lassanként kiürült, a képviselők közös vacsorára gyültek össze, de Saáry nem
               vegyült a tömegbe: észrevétlenül elmaradt a lármás sokaságtól, s gyalogszerrel indult
               el a sötét körúton, anélkül, hogy valami határozott célt követett volna. Az előbbi
               beszélgetés oly élénken idézte föl lelkében rideg gyermekkora emlékét, hogy egyszerre
               eltüntek mellőle a nagyváros bér­palotái, a villamosok és járókelők lármája
               csodamódon eltompult, s ő gondolatban ismét ott volt a hegyes-völgyes városban,
               melynek talán ő volt a legnyomorultabb kis egzisztenciája. Most úgy tünt föl neki,
               mintha tegnap történt volna, hogy az árvák rosszulszabott kék ruhájában rótta a
               meredek utcákat, húsz magához hasonló, szegény kis emberi lény között, akik csupán
               egy bőkezü halott jóvoltából jutottak a mindennapi kenyérhez. Egy öreg, istenfélő
               kanonok hagyatékából épült föl a fehérre meszelt Davidicum, mely annyi éven át
               otthont adott neki, s mely nélkül talán az útszélen fagyott volna meg, hiszen a
               szülői ház melegségét sohase ismerte. Amíg az aszfalton lehajtott fejjel ment tova,
               hirtelen megvilágosodott ismét előtte a hideg tanulószoba, ahol a praefectus
               fölügyelete alatt a leckéjét tanulta, a kopott hálóterem, melyben huszonöt csenevész
               gyermektest pihent éjszakánként, a folyóparti kert, melyben néha bátortalanul
               játszottak, s az ebédlő hosszú fenyőfa-asztala, a cseréptányérokkal és
               bádog­poharakkal, melyben az ételüket és italukat eléjük rakták, a számozott
               szalvétákkal, melyeket egy egész hónapon át használtak, s az öreg, fogatlan pappal,
               aki az asztali áldást elmondta. E percben egy idegen ember szemével látta önmagát: a
               sápadt, kékruhás kis fiút, aki táskájával lihegve kapaszkodik föl a vársziklákon át a
               gimnáziumba, s a maga nyomorúsága tudatában félénken húzódik meg az utolsó pad
               szélén, míg a többiek - a boldogok! - jókedvü betyárko­dással várják az osztályfőnök
               belépését. Most, hogy szomoru gyermekkora egyszerre föl­bukkant ismét eléje a multak
               homályából, sehogyse tudott visszaemlékezni rá, hogy vánnyadt kis ajka valamikor
               mosolygott volna. Szeme - szürke és bánatos gyermekszeme - csak egyszer villant föl:
               akkor, amidőn az öreg praefectus tudtára adta, hogy inasnak fogják adni egy jóravaló
               iparoshoz.</p>
            <p>- Óh, főtisztelendő úr, - mondta a kis fiú reszketve, - engedjék meg nekem, hogy
               tovább tanulhassak!</p>
            <p>- Tovább akarsz tanulni? - kérdezte a jószívü pap csodálkozva. - Nem örülsz, hogy
               könyveidet a földhöz csaphatod? Hát tulajdonképp mik a terveid a jövőre?</p>
            <p>A gyermek szeme most félelmetesen megvillant.</p>
            <p>- Híres ember akarok lenni, - mondta a nyakát szegezve. - Azt akarom, hogy többre
               vigyem, mint azok, akiket jólétben és fényűzésben neveltek!</p>
            <p>De hirtelen lehajtotta ismét a fejét, két keze könyörögve kulcsolódott össze, s
               remegő hangon folytatta:</p>
            <p>- Óh, főtisztelendő úr, engedjék meg nekem, hogy nagy ember lehessen belőlem!</p>
            <p>Oly szívrehatóan beszélt, hogy az öreg pap mondhatatlan szánalmat érzett iránta, s
               még aznap este audienciára jelentkezett a megyés püspöknél. Közbenjárásának megvolt
               az eredménye: a püspök kijelentette, hogy ő fogja viselni az árva tanítási
               költségeit...</p>
            <p>Öt éven át minden elsején pontosan megérkezett a püspöki irodából a szegényes
               segítség, - a hatodikban a fiatal jogász hálásan lemondott a további támogatásról,
               mert most már abban a helyzetben volt, hogy maga is meg tudta keresni a kenyerét.
               Másolt és rossz kölykökkel vesző­dött, de nem volt többé szüksége senkire: csakugyan
               gyorsabban végzett a vizsgáival, mint azok, akiket jólétben és fényűzésben
               neveltek...</p>
            <p>Mikor diplomájával a kezében, az esős utcán át hazafelé sietett, az új ügyvéd - talán
               legelőször életében - elmosolyodott... Nem az öröm és a diadal reflexe volt ez, hanem
               a keserü öngúnyé... Most egyszerre az jutott eszébe, hogy még sohase volt új kabátja
               s még sohase járt izgatottan egy fiatal leány ablaka alatt... Ruháit mindeddig kéz
               alatt vásárolta, a leányok pedig annyit se törődtek vele, mint a fűszeres
               boltiszolgájával. Miért is vették volna tudomásul, hogy a világon van? Ebben a sápadt
               és sovány legényben semmi se volt a romantikus álmok hőseiből; oly hűvös és cinikus
               hétköznapiasság lengett körülötte, hogy minden szenvedély riadtan menekült a
               közeléből. A huszonötéves ügyvéd, diplomájával a kezében, keserűen elvonta az ajkát:
               ő tudta legjobban, hogy a szíve mennyire vonaglik az asszonyok után való
               szom­júságtól...</p>
            <p>- Közkatona, közkatona! - mondta most gúnyosan magában, ahogy a homályos körúton
               ballagva, ismét eszébe jutottak a leereszkedő szavak, melyeket pártvezére hozzá
               intézett. De nem volt sok ideje, hogy tovább töprenkedjék, mert a József-körút sarkán
               egyszerre a vállára ütött valaki s egy hosszuszakállas úriember jókedvűen
               megszólította:</p>
            <p>- Mit horgasztod le az orrodat, kisöcsém? Talán most is a haza sorsán bánkódol?</p>
            <p>Saáry fölütötte a fejét: Nyitray Ádám, a híres közbeszóló állott előtte, aki
               harminchat év óta képviselte a vágvölgyi kerületet, de e hosszu idő alatt egyszer se
               szánta el magát arra, hogy önálló beszédet mondjon. Az öreg úr negyedfél évtized óta
               virrasztott a baloldal hegycsúcsain, héjja módjára csapott le egy-egy snájdig vagy
               humoros közbeszólással, de maga elvileg nem szólt hozzá egyetlen kérdéshez sem, mert
               az volt a hite, hogy a jó Isten őt csupán elmés és vakmerő közbeszólónak teremtette.
               Egyébként kedves, jószívü és örökké vidám aggastyán volt, aki uriasan megélhetett
               volna abból is, hogy Magyarország címtárát helyettesíti. A közhit azt tartotta róla,
               hogy memória dolgában a koronás királlyal vetekedik: mindenkit megismert, akit
               életében egyetlenegyszer látott, sőt azokat is jól ismerte, akik zajos életútját
               sohase ke­resz­tezték. Bízvást el lehetett mondani róla, hogy nincs ellensége Szent
               István birodalmában; mindenki szerette, bár alig akadt ember, aki meg tudta volna
               mondani, hogy miből él?</p>
            <p>- Hol jársz itt, ahol a madár se jár? - kérdezte harsogó hangon a fiatalembertől,
               miután hatalmas tenyerével még egyszer jót ütött a Saáry Géza cingár és beesett
               vállára.</p>
            <p>Az ujdonsült képviselő bánatosan elmosolyodott.</p>
            <p>- Ha őszinte akarok lenni, biz’ én azt se tudom, hogy merre járok. Azért kószálok az
               utcán, hogy fejemet a nagy füsttől kiszellőztessem.</p>
            <p>- Túl vagy már a vacsorán?</p>
            <p>- Nem, de rendesen otthon szoktam vacsorálni. Mindjárt be is térek valami boltba,
               hogy hideg fölvágottat vásároljak...</p>
            <p>Nyitray Ádám jóizüen elkacagta magát.</p>
            <p>- Betérsz ám az ördögbe, nem a boltba. Nem vagy te éhenkórász tanárjelölt, hogy
               párisit és szalámit vacsorálj. Szépen velem fogsz tartani a dunaparti fogadóba, ahol
               a leányom és az unokám várakozik. Ha a haza a bizalmával megtisztelt, akkor nincs
               többé jogod ahhoz, hogy a nyilvánosság elől elrejtőzzél...</p>
            <p>- De, édes bátyám, még fekete kabát sincs rajtam, - mondta Saáry Géza ijedten. - Csak
               nem mehetek ebben a züllött kabátban egy előkelő vendéglőbe!</p>
            <p>- Édes barátom, egy országgyűlési képviselő még darócruhában is mutatkozhatik, mert a
               politikusnál nem a ruha a fontos, hanem a jó vér és a magyaros temperamentum. Velem
               fogsz jönni, hiábavaló minden beszéd, mert megigértem az unokámnak, hogy viszek
               magammal valakit, aki a bánatában megvigasztalja...</p>
            <p>Füttyentett egy arrafelé cserkésző egylovasnak, s mielőtt a fiatal képviselő
               tiltakozhatott volna, vidáman, kedves erőszakkal tessékelte be a kocsiba, mely
               döcögve megindult velük a Rákóczi-út felé. A szakállas ember előbb rágyújtott egy
               szivarra, aztán jólelküleg magához ölelte Saáry Gézát.</p>
            <p>- A kis unokámnak nagy bánata van, - mondta sóhajtva, de még ez a sóhajtás is inkább
               kedélyes volt, semmint szomoru.</p>
            <p>- Micsoda? - kérdezte a fiatalember udvariasan.</p>
            <p>- A mult héten választották el végképp az urától, pedig szegényke csak most töltötte
               be a tizenkilencedik esztendejét. De így jár az ember, ha a pólyásbabákat férjhez
               adja, ahelyett, hogy jóravaló dadát fogadna melléjük.</p>
            <p>Saáry, aki mindeddig azt se tudta, hogy képviselőtársa feleséges ember, részvevően
               meg­bólintotta a fejét, míg a kocsi fokozott tempóban robogott végig a Kossuth
               Lajos-utca aszfaltján. Pár perc mulva ott voltak a nagy fogadó halljában, melyből már
               be lehetett látni a csillogó étterembe, a virágos asztalok mellett üldögélő
               huszártisztekre és szép asszonyokra, s az elegáns pincérseregre, mely ott sürgölődött
               az ezüstös jégvödrök körül. Amíg kabátjukat levetették, az öreg Nyitray Ádám
               barátságosan intett a legközelebbi sarokasztal felé, melynél két gyönyörü asszony és
               egy kékatillás huszárönkéntes ült, majd büszkén odaszólott Saárynak:</p>
            <p>- Látod őket? Az idősebbik a leányom, a fiatalabbik a kis unokám, az a mord katona
               pedig, aki oly szigoru arccal issza a sörét, a szegény, elvált asszony testvérbátyja.
               Amint látod, még a mamának is bátran udvarolhatsz...</p>
            <p>A jókedvü patriárka büszkesége nagyon is megokoltnak látszott: erről a viruló mamáról
               csakugyan nem lehetett volna föltenni, hogy felnőtt leánya és katona fia van. De
               Saáry most nem őt nézte, hanem a fiatal asszonyt, akinél ragyogóbb kis teremtést -
               úgy tetszett neki - még sohase látott életében. Édes, romlatlan gyermeknek látszott,
               aki még Kugler-bonbonokról és jó táncosokról álmodik, - hogyan lehetett volna hát
               elhinni róla, hogy már a csalódások szomoru iskoláját is végigjárta?...</p>
            <p>Nyitray azonban karonkapta képviselőtársát és ragyogó arccal cipelte magával a
               hölgyek asztalához. És jókedvüen így szólott:</p>
            <p>- Itt hozom ezt a szegény fiút, akit az országúton foglyul ejtettem. Különben Saáry
               Géza a neve...</p>
            
         </div>
         <div type="chapter">
            <head>
                Masa.
            </head>
            <p>Saáry szögletesen hajlongott a hölgyek előtt: az előkelő környezet, melyhez
               hasonlóban még talán sohasem fordult meg, láthatólag zavarba hozta. De az öreg
               Nyitray régi törzsvendég módjára köszönt jobbra-balra, hamarosan intézkedett, hogy
               egy új asztalt toljanak a régi mellé, s a pincéreket, akik nagy szolgálatkészséggel
               sürgölődtek körülötte, kivétel nélkül a keresztnevükön szólította. A népszerü öreg
               képviselő megjelenése bizonyos föltünést keltett a túl­zsúfolt teremben: az asszonyok
               kiváncsi és derűs jóakarattal nézték ezüstösen csillogó szakállát, az étterem major
               domusa - egy elegáns és bágyadt melankóliával mosolygó férfi - személyesen
               intézkedett, hogy az új asztal ügye sürgősen rendbejőjjön, miközben némi
               leereszkedéssel megsúgta, hogy a Chamberlainről elnevezett tojásétel is szerepel a
               mai est műsorán.</p>
            <p>- Fiaim, csak gyorsan, gyorsan, mert éhenhalok, - mondta tréfásan a vén ember,
               szédületes tájékozottsággal igazodva el az aranyszegélyes étlapon, amelyet fiatal
               képviselőtársa verejté­kes arccal tanulmányozott, hogy végül - minden előételt
               mellőzve - egy angol rostbeefben megállapodjék. Titokban azt szerette volna, hogy a
               konyha váratlanul elsülyedjen odakünn, hogy a rostbeef sohase érkezzék meg, s hogy
               egy könyörületes szellem észrevétlenül vissza­vigye Eötvös-utcai hónapos szobájába,
               mert e pillanatban súlyos gondokat okozott neki a probléma, hogy mit fog cselekedni
               azzal a temérdek evőeszközzel, melyet tányérja körül elhe­lyeztek. Most talán
               legelőször gondolt keserűséggel arra, hogy nem tanították meg a társaság­ban való
               forgolódás művészetére, hogy sohase akadt egy jóságos lélek, aki az evés
               esztétiká­jába beavatta volna s hogy mindeddig még kivételképp se fordult meg előkelő
               étteremben. Tanuló-éveiben örülhetett, ha a mindennapi kenyeret nem kellett
               nélkülöznie, később - miután a mezővárosban ügyvédképp letelepedett - naponként
               eljárt az <hi>Aranykoroná</hi>-ba, de ott igazán nem törődtek afféle
               csekélységekkel, hogy az evőeszközöket nyugat-európai szabályok szerint használják. A
               kis falusi fiskális úgy evett, ahogy jólesett neki, s alkalmasint lenézte és
               ki­nevette volna azokat a majmokat, akik még e szükséges élettani műveleteket is léha
               divatok szerint végezték; most azonban - fiatal szomszédnője pillantását magán érezve
               - szívesen engedett volna életéből egy-két napot, ha a vacsorázástól fölmentik.</p>
            <p>Aggodalmai, szerencsére, nem valósultak meg: a hölgyek jókedvüen hallgatták az öreg
               úr trécselését, anélkül, hogy őt indiszkrét pillantásokkal zavarták volna, a
               huszárönkéntes ivott, de nem beszélt, s a fiatal képviselő csakhamar boldog
               megkönnyebbüléssel vitette el maga elől az érthetetlenül fölszaporodott
               evőeszközöket.</p>
            <p>- Nem eszel többet? Ez volt az egész vacsorád? - kérdezte a vén Nyitray
               csodálkozva.</p>
            <p>De Saáry most megmagyarázta neki, hogy az esti étkezéstől egy darabig tartózkodnia
               kell; a túlságos munka erős fejfájásokat okozott neki s az orvos helyesebbnek
               találja, ha alvás előtt nem igen áldoz az asztal örömeinek.</p>
            <p>- Szivaroznod sem szabad? A nikotin is megárt az idegeidnek?</p>
            <p>A fiatal képviselő szelíden elmosolyodott.</p>
            <p>- Óh, akár hiszed, akár nem, szivarral még egyáltalában sohase próbálkoztam meg...
               Egy cigarettát elszívtam valamikor a Davidicum kertjében, de a praefectus megcsípett
               és ekkor három napig nem volt szabad kimozdulnom a tanulószobából... Talán ezt vettem
               annyira a szívemre, hogy azóta minden dohányzástól óvakodom...</p>
            <p>Nyitray, aki egy hatalmas szivarrúdra gyújtott, élénken megcsóválta a fejét, a
               huszárönkéntes, aki ezidő szerint ötven egyiptomi cigarettát szívott el napjában, a
               csodaállatokat megillető respektussal nézett Saáryra, de az elvált asszony
               fölnyitotta a réticule-jét, s egy pompás arany­tárcát vett elő, mely tele volt vékony
               és elegáns cigarettákkal.</p>
            <p>- Még az én kedvemért se gyújt rá?... Biztosítom róla, hogy nem lesz rosszul, attól
               se kell tartania, hogy a praefectus becsukja... Nekem, lássa, az a meggyőződésem,
               hogy az életben egyedül csak a cigaretta ér valamicskét...</p>
            <p>Bájos komolysággal bólintotta meg szőke gyermekfejét és a következő pillanatban már
               sűrű füstfelhő ringatózott aranyos frizurája körül... Saáry szintén rágyújtott, bár
               eddig csakugyan ellensége volt a dohányzásnak; most azonban úgy érezte, hogy a
               cigaretta nagyszerűen izlik neki s hogy az átlátszó füstfátyol mögül, mely szemei elé
               lebocsátkozott, az élet százszor szebbnek és kivánatosabbnak látszik, mint valóságos
               formájában... Most egyszerre csoda­módon jól érezte magát: a világos terem, melyet
               nyíló virágok tettek poétikussá, a cigány, aki halk keringőket játszott egy sötétzöld
               pálmagrupp mögött, a csillogó szemü, kipirult asszo­nyok, akik merész tekintetü
               udvarlóikkal csevegtek, az öreg urak, akik rózsás arccal és hófehér hajjal dőltek
               hátra karosszékeikben, a pincérek, akik diszkrétül sürögtek-forogtak, hogy vendégeik
               minden kívánságát teljesítsék, a pezsgősüvegek ragyogó sztanniolja, mely a párás
               jégtartókból kivöröslött: mindez egy új, idegen, titokzatos tündérvilág benyomását
               keltette lelkében, melyből mostoha végzete mindeddig kegyetlenül kitiltotta. Hirtelen
               úgy tünt föl neki, hogy a fény és a melegség, a jólét és a kényelem itt puha
               aszbesztfalként zárja el attól a hideg világtól, melyben fiatalságát végigélte; s
               meghatva, dobogó szívvel tekintett az édes kis teremtésre, akinek e csodálatos
               metamorfózist köszönhette... De a fiatal asszony jóked­vüen nézett rá, s
               nyelvecskéjét borzongva mártotta meg a pezsgőben, melyet gavallér bátyja sűrűen
               töltögetett a poharába.</p>
            <p>- Nem lett rosszul? - kérdezte a képviselőtől. - Most megint húsz esztendeig fog
               várni, amíg egy újabb cigarettával megpróbálkozik?</p>
            <p>Saáry komolyan megrázta a fejét.</p>
            <p>- Nem, - mondta, - most már én is azt hiszem, hogy az életben egyedül csak a
               cigaretta ér valamicskét...</p>
            <p>- Belátja? Lassanként rá fog jönni, hogy élettapasztalások dolgában legokosabb, ha
               hozzám fordul...</p>
            <p>A beszélgetés itt megakadt, mert az asztalhoz most egy idegen úr közelített: kövér,
               nagyon jóképü fiatalember volt, akinek hatalmas mellkasához gyönyörűen vasalt smoking
               simult, míg hófehér mellvértje, óriási fekete nyakcsokra csakúgy ragyogott a villamos
               ívlámpák fényében. Saáry gazdag, vidéki földbirtokosnak nézte, aki Budapesten piheni
               ki a hosszu tanyai élet unalmát, bár angolosan nyírott bajusza arra vallott, hogy nem
               a pusztai leányok ízlésére pályá­zik.</p>
            <p>Az idegen sietve bemutatkozott a képviselőnek, - oly sietve mutatkozott be, hogy
               Saáry a nevét se értette, - aztán a régi, bizalmas ismerős fesztelenségével foglalt
               helyet a képviselőék asztalánál. Láthatólag örömmel és jókedvvel fogadták: az öreg
               Nyitray vidáman parolázott vele, az asszonyok pedig - akiknek minden etikett ellenére
               kezet csókolt - boldog izgatott­­sággal szorítottak neki helyet maguk között. A kövér
               fiú előbb koccintott a férfiakkal, aztán titokzatosan intett a cigánynak, aki sietve
               befejezte az operett-keringőt s rázendített egy érzelmes magyar nótára. Az ellágyult
               pillantásból, melyet szomszédnője az udvarias idegenre vetett, Saáry rögtön
               kitalálta, hogy az elvált asszony nótáját játsszák.</p>
            <p>- Azt hiszem, - gondolta magában kissé fölindulva a fiatal képviselő, - hogy ez a
               jóképü óriás lesz az, aki új barátnőmet a multak csalódásáért kárpótolni fogja...</p>
            <p>A beszélgetés, mely most a fiatalok közt megindult, körülbelül bizonyossá tette, hogy
               Saáry nem jár messze az igazságtól. Az óriás egyszerüen Masá-nak szólította a fiatal
               asszonyt, komoly szemrehányásokat tett neki, hogy a szép időt Pesten tölti, ahelyett,
               hogy régi terve sze­rint Olaszországba utaznék, sőt később szigoruan ráparancsolt,
               hogy egy héten belül okvet­lenül Amalfiban legyen. Mindezt talán a jóbarát is
               megtehette volna; de a fiatal képviselő most csodálkozva hallotta, hogy a kövér
               idegen minden átmenet nélkül egyszerre csak tegezni kezdi a meghatott Masát, aki
               pironkodva és mély figyelemmel szögezte rá kisleányos pillantását.</p>
            <p>- Nem akarom, hogy itt maradj, - mondta gyöngéden és a többiek ezt egészen
               természetesnek találták, - nem akarom, hogy itt unatkozd át az őszi hónapokat,
               ahelyett, hogy valahol a tenger partján pihennél... Mariska alig várja, hogy
               elkísérhessen valahova, - itt van nálam éppen a levél, melyet ma reggel írt hozzám.
               Akarod látni Mariska levelét?</p>
            <p>Együtt, egymáshoz bújva olvasták el a levelet, melyben az ismeretlen Mariska - a
               jelek arra vallottak, hogy ez az óriás testvérhúga - azt a reményét fejezte ki, hogy
               mihamarabb föltelegrafálják Sajó-Eörsről, ahol már két hét óta becsomagolt
               kofferekkel várakozik. Masa boldogan, nevetve olvasta végig a levelet, s lelkesedve,
               elérzékenyült pillantással szólott:</p>
            <p>- Óh, a jó, az édes, az önfeláldozó Mariska! Milyen boldog leszek, ha együtt fogok
               ülni vele a vasuti kupéban! De Olaszországig - azt hiszem - kevés az idő, hogy minden
               titkunkat el­meséljük egymásnak...</p>
            <p>Mikor a társaság - nagyobbmérvü pezsgőzés után - végre távozott az étteremből,
               Saárynak az az érzése támadt, hogy sírni szeretné... Mi történt vele? Mindeddig azt
               hitte, hogy immunis az asszonyi szépséggel szemben s most egyszerre valami nagy,
               ismeretlen, édes fájdalom cikázott végig a szívén és a torka összeszorult a
               könnyektől... Még sohase tett rá eddig valaki oly mélységes hatást, mint ez a fiatal
               teremtés, akiben a gyermek és az érett asszony minden poézise és bájossága
               egyesült... Valami kimondhatatlan vágy fogta el, hogy a kékszemü kis Masát, akiről
               tegnap még azt se tudta, hogy a világon van, félénk gyermekként dédelgethesse, - s
               egyidejüleg rögtön tudatára ébredt annak a szörnyűségnek, hogy ehhez a gyöngédséghez,
               melyért most talán az életét is föláldozta volna, sohase lesz joga... Egy pillanatig
               kétségbeesve nézett szét a ruhatárban, ahol az asszonyok kabátjait fölsegítették, s
               csak akkor tért magához, mikor Masa pajkosan így szólt hozzá:</p>
            <p>- Ha megint kedve támad ahhoz, hogy egy jó cigarettát elszívjon, csak jőjjön el
               hozzám, mindenkor szívesen látom... Négy óra tájban minden nap otthon talál, kivéve
               azt a pár hetet, amit legfelsőbb parancsra Olaszországban töltök...</p>
            <p>Az asszonyok és a két fiatalabb férfi a szálloda előtt fiakkerbe ültek, hogy
               hazahajtassanak, de Nyitray - akinek még nem volt kedve a lefekvéshez - becsalta
               képviselőtársát a szálloda kávé­házába. Jó darabig ültek ott egy-egy csésze fekete
               kávé mellett, anélkül, hogy Saáry a túláradó szívét kiöntötte volna, - az öreg úr
               reggelig se fogyott volna ki a választási anekdotákból, - de mikor a pincérek már
               nagyon is átlátszó célzásokat kezdtek tenni arra a szándékukra, hogy a helyiséget
               becsukják, végre közömbösen megkérdezte:</p>
            <p>- Ki volt az a kövér úr, aki odabenn az asztalunkhoz ült?</p>
            <p>Nyitray összecsapta a kezét.</p>
            <p>- Nem tudod? Igazán nem tudod?</p>
            <p>- De kérlek, hiszen úgy mutatkozott be, hogy egy betűt se értettem a nevéből.</p>
            <p>- És a beszélgetésből se jöttél rá, hogy kicsoda?</p>
            <p>Saáry úgy érezte, mintha valaki a szívére lépett volna.</p>
            <p>- Azt hiszem, - dadogta, - úgy gondolom, hogy ez az úr a kis unokád
               jövendőbelije...</p>
            <p>A vén képviselő akkorát nevetett, hogy a szemüveges francia tanár - rajtuk kívül a
               kávéház egyetlen vendége - ijedten leejtette kezéből az ujságot.</p>
            <p>- A jövendőbelije? Nem, édes barátom, nem a jövendőbelije, sőt ellenkezőleg... Ez az
               úr a multbelije szegény unokámnak, a Masa ura, akitől a mult héten
               elválasztották...</p>
            <p>És látva a Saáry elképedését, komolyabban folytatta:</p>
            <p>- Azon csodálkozol, hogy még mostan is jóbarátok? Hogy nem adják egymás előtt a
               közöm­bös idegent, mintha sohase látták volna egymást? Lehet, hogy ez így szokás
               másoknál, de ezek ketten - biztosítalak róla - most is jóbarátai egymásnak...
               Egyszerűen belátták, hogy nem egy­máshoz valók, de egyébként a válás után is a régiek
               maradtak... A kis unokám ügyeit most is a volt ura intézi, Masa pedig talán aludni se
               tudna éjjelenkint, ha a volt ura garderobját idegen kezelné...</p>
            <p>- Hát a lakására is elmegy?</p>
            <p>- Miért ne? Kéthetenként egyszer fölnéz hozzá, hogy mindent rendbehozzon, de
               természetesen nem egyedül, hanem az édesanyjával... Éppen tegnap voltak ott, hogy a
               Bandi báli ingeit a tisztítóba elküldjék...</p>
            <p>A főpincér alázatosan jelentette, hogy a kávéházat bezárják, a beszélgetés tehát
               ennél az érdekes pontnál abbamaradt. Az öreg Nyitray, aki közben elálmosodott,
               kocsira ült, de Saáry gyalog ment haza az Eötvös-utcába, miután előbb, gondolataiba
               elmerülve, az egész Belvárost megkerülte.</p>
            
         </div>
         <div type="chapter">
            <head>
                Az önkéntes.
            </head>
            <p>A képviselőház megalakulási munkái, s a szokatlan heves viták, melyek a válaszfölirat
               ügyé­ben megindultak, hosszan belenyúltak az őszi ülésszakba, s a fiatal képviselők,
               akik lángoló munkakedvet és harci készséget hoztak magukkal, jó ideig unalmas
               tétlenségre voltak kár­hoz­tatva. Energiájuk, melynek erejével égbenyuló kősziklákat
               megrepeszthettek volna, langyos helyeslésekben és folyosói ismerkedésekben merült ki;
               a parlament etikettje ugyanis eltiltotta őket attól, hogy az első vitákban
               résztvegyenek. A tekintélyek körül, akik már meg-megütö­gették a készülő politikai
               hangverseny akkordjait, lázasan figyelő, reszkető orrcimpáju fiatalok ültek, alig
               várva a pillanatot, melyben az ország figyelmét magukra vonhatják; de egyelőre a
               mártirok önmegtagadásával húzódtak meg az ismeretlenség ködében, mely a nyilvánosság
               elől eltakarta őket. Néha farizeusok módjára tapsoltak, s megszorították a
               pártjukbeli szónok kezét; de csillogó szemükben és sápadt arcukon az elnyomottak
               keserü fájdalma reszketett.</p>
            <p>Saáry, aki ügyészi állását megtartotta a vidéki takarékpénztárnál, kétheti lebzselés
               után meg­szökött Budapestről, hogy a hosszu semmittevés után, mely jobban kimerítette
               a legfárasztóbb munkánál, ismét nyakig belevesse magát a váltókeresetek és sommás
               pörök hullámaiba. Pár napig élénken résztvett a takarékpénztár ügyeiben, esténkint
               megjelent az Aranykorona törzs­asz­talánál, ahol hangos jókedvvel üdvözölték, s
               melegen figyelmébe ajánlották a kormány mielőbb való megbuktatását, meghallgatott
               néhány panamistát, aki máris protekciókat kért tőle, de egy éjjel hirtelen megúnta a
               mezővároska idilljét, s a hajnali gyorsvonattal vissza­uta­zott a fővárosba. Nagyot
               lélegzett, mikor az állomást szegélyező erdőcske elmaradt mögötte; de a vonaton
               sokáig hasztalanul töprengett azon a problémán, hogy tulajdonképp mi keresni valója
               van Budapesten, mikor egyelőre még szó se lehet arról, hogy képviselői minőségében
               szerepeljen. Később, - maga se tudta hogyan? - egyszerre csak egy fiatal asszony
               jutott az eszébe, aki most talán a narancsfáktól illatos tengerparton sétál, míg itt
               alacsonyan úszkáló, ólomszínü felhők lebegnek a kietlen őszi tarlók fölött. Fázott,
               mert a kupéban hideg volt, de fantáziájában hirtelen a tavasz ragyogó színfoltjai
               csillantak meg: a sárga vitorlák, melyek a gyémántként, sziporkázó vízre hajolnak, a
               napfény, mely arany-patinával vonja be az opál­színü hullámokat, a hófehér madarak,
               melyek a hajók árbócai körül keringenek és egy még náluk is fehérebb, nevetőszemü,
               pesti asszony, akit oroszosan Masá-nak hívnak...</p>
            <p>- Vajjon csakugyan Mariska-e az egyedüli társasága? - kérdezte magától különös
               izgatottság­gal a fiatal képviselő, míg a vonat gyorsan robogott tova a nedves
               mezőkön, s az étkezőkocsi ablakán át didergő madarak néztek rá a telegráfpóznák
               tetejéről. De ő nem látta a nedves mezőket és a fázósan összegubbaszkodó verebeket,
               ügyet sem vetett a kövér, vidéki urakra, akik jóizüen falatoztak a fehér asztalok
               mellett, hanem fanatikus makacssággal gondolt a langyos tavaszi szellőre, mely a kék
               tengert végigszántja, a kacér nyaralókra, melyek lábukkal a fodros vízre dőlnek, s a
               nagy, előkelő hôtelekre, melyeknek halljában életvidám asszonyok udvaroltatnak
               maguknak... És ekkor egyszerre egy furcsa látomás jelent meg előtte: bizonyos­ra
               vette, hogy Masa nem egyedül utazott a tengerpartra, s tisztán látta, hogy a piros
               nádszék­hez, melyből az elvált asszony délelőttönként a tengert nézi, bizalmasan,
               édes titkokat susogva hajol közelébb egy öntelt férfiarc: az uráé...</p>
            <p>- Barátom, nem gondolod, hogy kissé tébolyodott vagy? - szólt most magához Saáry
               képviselő úr gúnyosan. És hirtelen együgyünek és nevetségesnek találta, hogy egy
               idegen asszonnyal foglalkozik, akit csak egyszer látott életében s hogy diákos
               féltékenységgel gondol a férjre, akit törvényesen elválasztottak a feleségétől.
               Eszébe jutott az árvaház, ahol fölnevelték, a fütet­len szoba, ahol a vizsgálataira
               készült, a sok váltókereset, melyet a takarékpénztár meg­bízásából a törvényszékhez
               beadott, s kesernyés nevetésbe tört ki, arra eszmélve, hogy a hideg és reális
               motivumok közül, melyekből eddig egész élete összeszövődött, minden átmenet nélkül
               belehullott a langyos szentimentálizmus tengerébe...</p>
            <p>Saáry este fölnézett a pártkörbe, ahol az abszolut jelentéktelenségeket megillető
               közönnyel fogadták, s jó ideig szórakozottan lebzselt a sokaság közt, anélkül, hogy
               tudta volna, kit keres. Később bizonyos megdöbbenéssel konstatálta, hogy Nyitray
               Ádámot keresi, de az öreg hazafi nem volt a klubban, bár a szolgák tudtak róla, hogy
               Budapesten van. A fiatal képviselő többször rajta kapta magát, hogy izgatottan tekint
               az ajtó felé, de a vén bohém fehér lapát­szakálla még este nyolc órakor se tünt föl a
               zajongó politikusok közt.</p>
            <p>- Azt hiszem, megint ott fogom találni a dunaparti fogadóban, - gondolta magában
               meg­nyu­godva, bár egyáltalában nem tudta volna magyarázatát adni annak, hogy mi
               beszélni valója van a jókedvü szakállemberrel. Utóbb hazament és gérokkot vett magára
               (a gérokkot most csináltatta a falusi szabójánál), de a fogadóban kiderült, hogy
               hiába fáradt: a vén Nyitrayt ott se látták két nap óta. Ellenben az egyik
               sarokasztalnál másik ismerőst fedezett föl: a fiatal huszárönkéntest, aki zord
               egyedüllétben ült a cigány mellett, de nyájasan megbiccentette a fejét, mikor a
               tétovázó Saáryt megpillantotta.</p>
            <p>- Egyedül? - kérdezte a képviselő, akinek a szíve, maga se tudta miért, egyszerre
               oktalanul megdobbant.</p>
            <p>Az elegáns fiú udvariasan fölállott a helyéből.</p>
            <p>- Parancsol a képviselő úr? Ha jobb asztalt nem talál, méltóztassék ide telepedni az
               enyémhez. Én már úgyis az italnál tartok...</p>
            <p>- Nem vár valakit?</p>
            <p>- Fájdalom, nem, teljesen magam vagyok, az egész családom hűtlenül elhagyott. Nagyapa
               három nap óta a kerületében van, édesanyámnak a pusztán akadt dolga, Masa pedig még
               mindig Olaszországban kószál, bár azt hiszem, hogy egy-két nap múlva megunja a
               mulat­ságot.</p>
            <p>- Azt hiszi, hogy már hazafelé tart?</p>
            <p>- Óh igen, bizonyos vagyok benne, Masa két-három hét alatt a világ legszebb vidékét
               is megunja. Ő a korzót, a pesti cigányt s a kedves cukrászdáját nem adja oda még a
               legfestőibb gleccserért se. Masa egy felületes lény, aki cseppet se szimpatizál a
               magánnyal és a természet fenségével...</p>
            <p>Saáry jóizüen elnevette magát - bár megint nem tudta volna megmondani, hogy mi
               elmésséget talált az ifju hadfi szavaiban - aztán oly ragyogó arccal foglalt helyet a
               sarokasztalnál, mintha hosszu töprenkedésének minden nyomát egyszerre elfujták volna
               a lelkéből. Amíg sugárzó pillantással tanulmányozta az étlapot, titokban azt a
               megfigyelést tette, hogy a huszárönkéntes bámulatosan hasonlít a testvérére, s hogy
               voltaképp a Masa pajkos, üde és finoman formált lányarcát látja. Sohase szimpatizált
               a katonaévüket szolgáló fiatalemberekkel - az volt a meg­győződése, hogy itt
               szoktatják őket a cifra és léha életre - de most úgy érezte, hogy keblére tudná
               ölelni a kékatillás fiut, aki a Masa szemével tekint rá, s akiből a Masa édes
               fölületessége sugárzik feléje. Nem szerette az italt, de most sűrün koccintott
               szomszédjával s életében legelőször maga is rendelt néhány üveg francia pezsgőt. Majd
               megölelte és tegezni kezdte a Masa öccsét, aki eleintén romantikus
               katonatörténetekkel mulattatta, de később, mikor észrevette, hogy merről fuj a szél,
               egy merész kanyarodással hirtelen frontot változtatott... Előbb csak azt mesélte el,
               hogy Masa micsoda pezsgő-márkát szeret a legjobban, s melyik nótát tudná elhallgatni
               akár hajnalig is, de mikor az ital föllelkesítette, férfiasan kifejezést adott annak
               a nézetének, hogy testvére az egész földön a legtökéletesebb teremtés. Ezt az
               állitását változatos történetekkel okolta meg, részint a Masa gyermekkorából, mikor a
               kisleány az egész vidéket elbájolta kedvességével, részint későbbi életéveiből, mikor
               szépségénél csak nagy szívjósága volt nagyobb. E történetekből különben más
               csodálatos dolgok is kiderültek: Saáry másfél óra alatt megtudta, hogy a fiatal
               leány, akiért száz mérföldnyi területen belül minden férfi rajongott, már tizennégy
               éves korában úgy beszélte az angol nyelvet, mint a boldogult György király, úgy ülte
               a lovat, mint egy délamerikai cowboy, s úgy értett a gazdál­kodáshoz, mint egy
               pusztai ispán felesége.</p>
            <p>- Tudod, kérlek, hány kérője volt, mielőtt a sógoromhoz hozzáment volna? - kérdezte
               az önkéntes, miközben egyiptomi cigarettájából óriási füstfelhőt fujt a levegőbe.</p>
            <p>- Hány?</p>
            <p>- Kerekszámban épp ötven, de ő nem akart hallani se a grófokról, se a milliomosokról,
               hanem öngyilkossággal fenyegetőzött, ha Laczházyhoz feleségül nem adják. Igaz, hogy
               Laczházy közeli atyafiságban áll a Laczházy grófokkal, a vagyona se igen áll alul az
               öt millión - ő a vár­megye első virilistája - de édesanyám már a legelső pillanatban
               megmondta, hogy Masából és az urából, fájdalom, sohase lesz boldog pár...</p>
            <p>- És miért váltak el?</p>
            <p>- Miért? Akarod, hogy elmondjam neked a tiszta igazságot?</p>
            <p>És a közlékeny huszár most - diszkréció kikötése mellett - elmesélte, hogy a válásnak
               a Laczházy könnyelmüsége volt az oka, mert Masa ugyan sohase tett volna olyasmit, ami
               a vég­leges szakítást előidézte volna. De Laczházy egy percig se vette komolyan a
               hitvesi hűséget, minden nőnek udvarolt, aki valahol az útjába akadt, bár igaz, hogy
               ezek az alkalmi kalandok csak pillanatnyira tudták eltéríteni a feleségétől.</p>
            <p>- Akár hiszed, akár nem, még most is épp úgy szeretik egymást, mint jegyességük
               idején. Masa rajong az uráért és Laczházy könyörtelenül megölné azt, aki Masának csak
               egy rossz percet is okozna, de a testvérem képtelen volna rá, hogy a történtek után
               együtt éljen vele. Nem haragszik rá, de sokkal finomabb izlésü, semhogy a kalandjait
               elfelejtené. Azt hiszem, mindketten tűzbe mennének egymásért, de házastársi
               szerelemről közöttük már nem lehet szó...</p>
            <p>- És miféle szerelemről lehet? - kérdezte Saáry, aki eddig tágranyilt szemmel
               hallgatott.</p>
            <p>A huszár komolyan megrázta a fejét.</p>
            <p>- Édes barátom, Masa sokkal korrektebb asszony, semhogy valaha megfeledkezzék
               magáról. És ilyen tekintetben, nagyon természetes, Laczházy is épp oly idegen a
               szemében, mint akár­melyik más férfi...</p>
            <p>Saáry, aki most volt becsipve legelőször életében, hajnaltájt könnyek között
               bevallotta, hogy mindeddig nem igen volt nagy véleménnyel a női nemről, de most
               alaposan megváltozott. Ha egyáltalában élne a földön asszony, aki képes lenne rá,
               hogy szerelmet ébresszen a szívében, akkor egyedül csak Masáról lehetne szó.</p>
            <p>Az önkéntes helyeslőleg bólintott, majd ezt mondta:</p>
            <p>- Ne szégyeld ezt az érzést, biztosítalak róla, hogy nem érdemetlenre pazarlod. Ha
               nem lenne a testvérem, magam is beleszeretnék, hiszen édesebb kis teremtést még a
               piroskötéses regé­nyekben se találhatsz...</p>
            <p>A mulatságnak körülbelül három óra tájt szakadt vége, de jóval több volt már hat
               óránál is, mikor a két fiatalember ágyba került. A huszár ugyanis ragaszkodott hozzá,
               hogy Saáryt haza­kiséri az Eötvös-utcába, ami hasonló udvariasságra ösztönözte a
               képviselőt: ő viszont kabi­netkérdést csinált belőle, hogy barátját elkiséri a
               Krisztinavárosba. Így kisérgették egymást háromszor egymásután Buda és Pest között,
               míg végre nagynehezen elváltak egymástól, azzal az igérettel, hogy az eszmecserét
               mielőbb folytatni fogják.</p>
            
         </div>
         <div type="chapter">
            <head>
                A karzaton.
            </head>
            <p>A jó isten tudja, hogyan kerülte ki Saáry figyelmét a sajó-eörsi választás ügye, -
               peres dolgai ezidőben gyakran hazahívták a kerületébe - annyi bizonyos, hogy egy
               februári reggel váratlan meglepetés érte: a Ház folyosóján, a buffet előtt, a jókedvü
               óriással találkozott... Laczházy harangalaku redingot-t viselt, az arca sugárzott a
               boldogságtól, kezében pedig hosszukás paksa­métát szorongatott... Saáryt, aki
               gyanútlanul jött szembe vele, oly heves örömmel szorí­totta keblére, hogy a fiatal
               képviselő minden csontja megroppant bele.</p>
            <p>- Hát mit szólsz hozzám? - kiáltotta harsogó hangon, noha egyáltalában nem voltak
               eddig tegeződő viszonyban.</p>
            <p>A képviselő fürkészve nézett végig új barátja hatalmas szálfa-alakján, de nem látott
               rajta sem­miféle változást. Zavartan hümmögött tehát egy-két szót, de Laczházy
               nevetve félbeszakította:</p>
            <p>- Hát nem tudod? - kérdezte, míg piros arcán mennyei derültség jelent meg.</p>
            <p>- Mit, kérlek?</p>
            <p>- Hogy tegnap óta kollégák vagyunk, amennyiben a tisztelt nép engem is megbizott,
               hogy ötödfél évig képviseljem. Te elvileg nem szoktál ujságot olvasni? Talán azt se
               olvastad, hogy az öreg Csóthy Ábrahám mandátuma harmincöt esztendő után lejárt
               végre?</p>
            <p>Saárynak most valami derengeni kezdett az agyvelejében.</p>
            <p>- Csóthyról beszélsz, a vén kurucról, aki a hetvenes évek óta képviselte állandóan a
               sajó-eörsi kerületet?</p>
            <p>- Úgy van, ez volt az a kerület, mely harmincöt évig nem ismerte az ellenjelöltek
               intézményét. Most azonban, fájdalom, megszünt ez a paradicsomi állapot, legalább
               tegnap négyen is akadtak, akik ki akarták tépni kezemből a szabadelvüség
               lobogóját.</p>
            <p>A fiatalember elképedve emelte föl pillantását a magasba, ahol az óriás hatalmas
               fejét sejtette.</p>
            <p>- Eszerint te? - kiáltott föl csodálkozva.</p>
            <p>- Úgy van, kedves barátom, én vagyok az, akiben az öreg úr halála után a nemzet
               bizalma összpontosult. Mindeddig csak annyit tudtam a politikáról, mint a fácán a
               gyorsírásról, vezércikket még sohase olvastam életemben, de most fölvilágosítottak
               róla, hogy a hazának az én kipróbált tehetségemre a lehető legsürgősebben szüksége
               van. Három héttel ezelőtt, egy esős napon, kicibáltak pusztai tanyámról a fórumra, s
               azóta - tegnap estéig - nem is engedtek vissza többé. Ez idő alatt két hektoliter
               bort ittam meg, s olyan beszédeket mondtam, hogy a vén Gladstone - ha ugyan él még
               szegény - bátran elsápadhat az irigységtől. Meglátszik az arcomon, hogy ilyen cudar
               nagy tehetség lakik bennem? Akár látszik, akár nem, a sajó-eörsi kerület meg van
               győződve róla, hogy Deák Ferencnek végre utódja akadt a képviselőházban... Nem
               hiszed?... Édes fiam, annyit mondhatok neked, hogy Napoleont, mikor Olaszországból
               visszatért, távolról se fogadták olyan lelkesedéssel, mint engem, mikor az Arany
               oroszlán erkélyén megjelentem...</p>
            <p>- És milyen programmal választottak meg? - kérdezte Saáry, mikor végre egy pillanatra
               szóhoz juthatott.</p>
            <p>Laczházy gyöngéden két keze közé fogta a barátja arcát.</p>
            <p>- Óh, mennyei ártatlanság, hát még azt se találod ki? Láttál már kövér embert, aki
               nem a nagy­méltóságu kormány híve? A kövér ember attól hízik meg, hogy teljesen meg
               van elégedve a közállapotokkal, csak természetes tehát, hogy a magas kormány
               lobogójával indultam a küzdelembe...</p>
            <p>Áhítatosan nézett a plafond felé és ünnepies hangon folytatta:</p>
            <p>- Különben is szent kötelességünk, hogy a hazáért a legnagyobb áldozatot is
               meghozzuk!... Én a hazámért mindenre kész vagyok, még arra is, hogy a kormányt
               támogassam...</p>
            <p>Vastag, kaszinói cigarettát dugott - félig erőszakkal - a Saáry szájába, majd
               karonkapta a fiatal­embert és magával cipelte a szőnyeges folyosón. Jókedvtől ragyogó
               arca e közben titok­zatos kifejezést öltött.</p>
            <p>- Még egy ujság van! - mondta ravaszkodva.</p>
            <p>- És pedig?</p>
            <p>- Valaki odafönn van a karzaton és mindenáron azt akarja, hogy fölvigyelek
               hozzá...</p>
            <p>- Kicsoda? - kérdezte Saáry és a szíve egyszerre kalimpálni kezdett.</p>
            <p>- Egy fiatal és szeretetreméltó hölgy, aki szemtanuja akar lenni annak a lélekemelő
               lát­ványnak, mikor Sajó-Eörs bizalmának letéteményese a históriába, illetve a t. Ház
               üléstermébe bevonul... És ugyanezt az alkalmat arra is föl akarja használni, hogy a
               te munkától megőszült jobbodat megszorítsa...</p>
            <p>Kedélyesen hátbaütögette Saáryt és ingerkedve kérdezte:</p>
            <p>- Nos, kitalálod, hogy kiről beszélek?</p>
            <p>Egy pillanatig várakozó arccal tekintett a fiatalember szemébe, aztán így
               folytatta:</p>
            <p>- Úgy van, jól sejted, igazad van: az a lelkes, fiatal hölgy csakugyan nem más, mint
               Masa ő nagy­sága... De most már gyere, szedd a lábaidat, mert megigértem, hogy
               sürgősen elő­állíta­lak...</p>
            <p>Saáry pár érthetetlen szót válaszolt, majd szeliden követte barátját a jobboldali
               karzatra, ahol Masa és Mariska asszony már türelmetlenül várakoztak rájuk. Mariska
               asszony harminc év körül járó pusztai szépség volt, aki feltünően hasonlított a
               bátyjára, de a fiatal képviselő ezt csak futólag konstatálta, mert a szeme kizárólag
               Masával volt elfoglalva. Laczházyné, aki meglehetősen lesült az olasz ég alatt,
               gyerekes jókedvvel nyujtotta neki a kezét, aztán nagy­képüen neki kezdett a kalandjai
               elbeszélésének. Előadásából kiderült, hogy Olaszországnak teljes négy hétig a bájos
               pesti asszony volt a központja, az események, kivétel nélkül, az ő szőke feje körül
               hullámzottak, a férfiak, a miniszterelnöktől a liftkezelőig, mind beléje voltak
               szerelmesek, s az utazó amerikai milliomosok közt vagy tizen is akadtak, akik
               mindenáron meg akartak ismerkedni Mariskával, hogy a “kis magyar leány” kezét
               megkérjék tőle. Masa szem­melláthatólag hencegett, de azért azt akarta elhitetni a
               társasággal, hogy sokkal kevesebbet mond a valóságnál.</p>
            <p>- Nem hiszik, hogy leánynak néztek, s hogy minden férfit meghódítottam, aki az utamba
               akadt? Mariska beszélj már te is, mert ezek még azt találják gondolni, hogy valami
               hazug és dicsekedő perszónával van dolguk...</p>
            <p>Mariska a legszentebb becsületszavára jelentette ki, hogy Masa az egész egyesült
               Olasz­orszá­got lázba hozta, de Laczházy egy fenséges mozdulattal elhallgattatta a
               lelkesült gardedámot.</p>
            <p>- Azt hiszitek, valami nagy dolog, hogy egy férjes asszonyt leánynak néztek? Ez csak
               annyit jelent, hogy éretlen kis nőnek tartottak, aki még sokkal léhább és
               gyerekesebb, semhogy egy komoly férfi az anyakönyvvezetőhöz elvinné... Aki Masát
               látja, biztosra veszi, hogy ennek a hölgynek a háztartástan és az irodalomtörténet
               okozza még a legnagyobb földi gondot... Nem kérdezték tőled az amerikai milliomosok,
               hogy hányasod volt a magaviseletből, s hogy milyen volt az irásbeli dolgozataid
               külalakja?</p>
            <p>Masa durcásan ütött a volt ura kezére, aztán hátat fordított neki és odafordult Saáry
               képviselő úrhoz.</p>
            <p>- Hallja, voltakép borzalmasan unalmas ám a maguk parlamentje!... Azért csalják ide
               az asszonyokat, hogy csupa kétségbeejtő számjeggyel szórakoztassák őket?...
               Tulajdonképpen miről beszél az a cvikkeres úr ott a jobboldalon?</p>
            <p>- A földmívelésügyi minisztérium költségvetéséről, illetve a belvizek
               szabályozásáról...</p>
            <p>- Jé, nem szégyellik magukat, hogy ilyen sivár témákkal töltik az idejüket? Ha szív
               lenne magukban, hát szó nélkül megszavaznák ezeket az unalmas kiadásokat, s friss
               botrányokkal izgatnák a karzati közönség idegeit... Most az ülés végéig folyton csak
               a belvizekről fognak beszélni?</p>
            <p>- Nem, nagyságos asszony, az ülés végén áttérnek az interpellációkra...</p>
            <p>- És ki interpellál? Megint valami olyan száraz legény, mint az a cvikkeres úr?</p>
            <p>- Sőt még sokkal szárazabb legény, nagyságos asszony.</p>
            <p>- Kicsoda?</p>
            <p>Saáry lesütötte a szemét, zavartan mosolygott, aztán kipirulva, mint az érettségi
               vizsga előtt álló diák, így szólott:</p>
            <p>- Én...</p>
            <p>A kurta szócskának hihetetlen hatása lett: Masa boldogan tapsolni kezdett, a szeme
               fölcsillant, s arca csakúgy ragyogott az izgatottságtól.</p>
            <p>- Hallod, Mariska, az ülés végén nagyszerü élvezetben lesz részünk!... Saáry
               szenzációs beszédet fog mondani, még pedig egyedül az én kedvemért, mert ő is
               belátja, hogy meg kell előttem mentenie a képviselőház becsületét...</p>
            <p>Hálásan megszorította a Saáry kezét, de a fiatal képviselő szemérmetesen
               elpirult.</p>
            <p>- Óh, az én beszédem cseppet se lesz szenzációs, nagyságos asszony... Egy vidéki
               néptanító ügyében fogok interpellálni, akit nyomoruságos állásából elüldöztek...
               Attól félek, hogy ez épp olyan unalmas beszéd lesz, mint a belvizekről értekező
               cvikkeres úré...</p>
            <p>Masa komolyan megrázta a fejét.</p>
            <p>- Nem hiszem, - mondta - maga szívesen föl fogja használni az alkalmat arra, hogy egy
               bájos asszonyt meghódítson... Kitalálja, ugy-e, hogy magamról beszélek?... Ha szép
               beszédet mond, rögtön beleszeretek magába, - ez a kilátás csak megér talán annyit,
               hogy az ambiciója föl­támadjon...</p>
            <p>Laczházy szívettépő sóhajjal fogadta ezt a kijelentést, Saáry pedig kijelentette,
               hogy a fejedelmi jutalomra, fájdalom, nem lehet reménye... Mikor később elváltak, a
               fiatal képviselő lopva besurrant a könyvtárba, s hosszasan elmerengett az írásai
               fölött... Reggel még az volt a szándéka, hogy csak tízperces beszédet mond, most
               azonban úgy érezte, hogy élete egy nagy fordulópontja előtt áll... A szögletes vidéki
               fiunak, aki még sohase beszélt nagyvilági asszonnyal, most hirtelen az az
               impressziója támadt, hogy a bolondos kis Masa csakugyan beleszeretne, ha
               fölszólalásával ezt a cinikus embertömeget lázba hozná... Vagy másfél óra hosszat
               szorgalmasan, jegyzett, aztán elgondolkozva, lehorgasztott fejjel járt föl s alá a
               legelhagyatottabb folyosón...</p>
            <p>Csak arra riadt föl, mikor éles csöngetyüszó jelezte, hogy a Ház áttér az
               interpellációkra...</p>
            
         </div>
         <div type="chapter">
            <head>
                Az interpelláció.
            </head>
            <p>- Ki beszél?</p>
            <p>- Sárdy vagy Sárossy, a jó Isten jobban tudja, mint én... Valami falusi tósztozó,
               akit a parasztok rászabadítottak az alkotmányra...</p>
            <p>A Ház folyosóin folyt ez a beszélgetés, miközben az ülésteremből sűrű rajokban
               menekültek ki a képviselő urak, hogy az unalmas interpelláció alatt egy cigarettát
               elszívhassanak, vagy választóik egy-egy sürgősebb kérését sietve kiprotegálhassák a
               jó hangulatban levő minisz­tereknél. Az ujságírók is ott hagyták üléseiket, mert a
               fölszólalás nem igért szenzációt; csupán a szegény közoktatásügyi miniszter maradt a
               helyén, mert őt hivatalos állása kötelezte erre az udvariasságra. A félhomályos
               amfiteatrumban nem igen volt több husz rettenthetetlen férfiu­nál, akik komolyan
               készülődni kezdtek arra, hogy hiányos éjszakai pihenésüket kárpótolják. Mindenki
               álmosan, leragadó szempillákkal dőlt hátra padjában, csak a miniszter szegezte
               gőgösen nyájas pillantását a szónokra, mintegy bátorítván őt arra a hőstettre, hogy
               betanult frázisait eldörögje...</p>
            <p>Az interpellációs könyvbe csak e sorok voltak bejegyezve: Saáry Géza interpellációja
               a vallás- és közoktatásügyi miniszterhez, Kiss János hosszuréti állami elemi iskolai
               tanító áthelyezése ügyében. Mit lehetett várni egy ily tárgyu fölszólalástól? A
               beszéd, melyet az ismeretlen képviselő elmondani szándékozott, már fogantatása előtt
               kisugározta magából azt az álmos és ködszerü unalmat, mellyel az üléstermet
               beborítani készült. Ki volt Saáry Géza és ki volt a hosszuréti Kiss János? Két
               mindenre elszánt ellenzéki férfiu, akit a konvenciós helyeslések effektuálása
               céljából rendeltek ki, álmosan letelepedett a szónok mellé, egy jobb sorsra érde­mes
               gyorsíró pedig, ceruzájával kezében, fénylő pápaszemét kiváncsian Saáryra szögezte.
               Körülbelül ennyi volt minden, ami a készülő interpellációt megelőzte...</p>
            <p>Vagy tíz perccel azután, hogy az ismeretlen szónok a beszédét megkezdte, hirtelen a
               szenzá­ciók villamáramlata rezdült végig a túlzsufolt folyosókon. A terem függönyeit
               izgatott kezek libbentették meg, s husz másodperc mulva lihegő heroldok tüntek föl a
               sokaság közt, akik azt a hírt hozták, hogy az ismeretlen tósztozó egy vakmerő
               rohammal egyszerre úrrá lett hallgató­sága fölött.</p>
            <p>- Hogy hívják? - kérdezte az öreg pártvezér, aki eddig a kormánypárti kegyelmes
               urakkal tárgyalt.</p>
            <p>A hírnökök egyike szolgálatkészen megadta a fölvilágosítást.</p>
            <p>- Saárynak, kegyelmes uram... Saáry Gézának... de aligha az abauji Saáryk közül
               való... Eddig falusi ügyvéd volt, s váltópöröket tárgyalt a megyei székvárosban, de
               most váratlanul kiderült, hogy jobb szónokot az utolsó évtized nem produkált nála...
               Ez már csakugyan nem az a legény, akik elől ijedten menekülni kellene...</p>
            <p>A kegyelmes úr megbólintotta a fejét, s méltóságos lépésekkel sietett be az
               ülésterembe, holott eddig egyáltalában nem gondolt arra, hogy új párthivét
               meghallgassa. Nyomában egyszerre bezúdult a folyosók népe, a hirlapíró karzatok
               megteltek, s a miniszterelnök, aki már hazafelé készülődött, újra elfoglalta helyét a
               piros bársonyszékben, mely mögött az összes kormány­párti padok benépesültek. És a
               teremben, ahol az imént még kápolnaszerü csönd volt, most - akár a nagy viharok
               idején - hangosan, türelmetlenül és figyelmet követelve szólalt meg a magas
               pulpituson az elnök csöngetyüje...</p>
            <p>A téma, mellyel az ismeretlen képviselő a közoktatásügyi miniszter őexcellenciáját a
               déjeuner-zésben megakadályozta, lényégében banális és érdektelen volt. Kiss János
               tizenhat év óta tanított a hosszuréti állami iskolában, s derék és szorgalmas
               nemzedéket nevelt föl szeretett hazánk dicsőségére. Mindeddig nem is volt ellene
               panasz, a tanfelügyelő őt tartotta a legkiválóbb tanerőnek, a hosszuréti értelmiség
               állandóan kitüntette rokonszenvével, s az idén mégis megesett vele az a hallatlan
               méltánytalanság, hogy a kedves, barátságos Hosszúrétről, melynek másfél évtizeden át
               közbecsült polgára volt, a minisztérium minden megokolás nélkül áthelyezte egy sivár
               felföldi községbe. Ezt a kegyetlenséget azzal tetézték, hogy felesé­gét, született
               Takács Terézia asszonyt, aki a hosszúréti leányiskola növendékeit készítette elő az
               élet küzdelmeire, meghagyták eddigi állásában. Kiss János sorsa tehát ezidőszerint
               úgy alakult, hogy ő apró és nehézfejü tótocskákat avat be az abc rejtelmeibe, míg
               felesége és öt kiskoru gyermeke háromszáz kilométernyi messzeségben sír a
               szerencsétlen családfő után. A férjet elválasztották feleségétől, az apát
               gyermekeitől, de nem ám valami magasztos cél érdekében, óh nem: hanem azért, mert
               Kiss János a legutóbb lefolyt képviselőválasztásoknál azt a hallatlan vakmerőséget
               követte el, hogy az ellenzéki jelöltre szavazott. A hatalmas állam most éreztette
               vele bosszuját: elszakította azoktól, akiket szeretett, s egy rideg, barátságtalan
               szigetre deportálta, ahol eleped a családja után való vágyakozástól. És mindezt
               azért, mert egy pillanatig elfelejtette, hogy ő nem szabad embernek, hanem
               rabszolgának született...</p>
            <p>Ki meri azt mondani, hogy a Kiss János története számot tarthat az ország nagyjainak
               érdek­lődésére? A Kiss Jánosokkal naponként történnek efelé igazságtalanságok,
               anélkül, hogy a világ kereke megállana, s anélkül, hogy csak egyetlen hazafi is
               kisebb étvággyal kanalazná föl délben az izletes húsleveskét... És lám, most mégis
               megtörtént a csoda: a szürke, rossz­kabá­tos, sommás pöröket vivő vidéki ügyvédecske
               szava harsogva szárnyra kelt a fényes Házban, a képviselő urak kimeredt szemmel
               könyököltek padjaikra, a miniszterelnök, aki mélabús mosollyal gázolt keresztül száz
               Kiss János életén, figyelmesen szögezte szomorú, barna szemét a szónokra, s a
               közoktatásügyi miniszter arcáról eltünt a gőgös jóakarat, hogy valami váratlan és
               hihetetlen csodálkozásnak adjon helyet... A kopott ismeretlen, vagy ahogy itt
               mondták: az abszolut nimolista egyszerre megnőtt az új keretben, ahova a végzet
               helyezte, hangja keményen csengett, mint a tűzben edzett acélé, s fantáziája színesen
               és poétikus len­dü­lettel szárnyalt a nyomoruságos kis emberekhez, akiket az állam
               bosszuló keze megtépázott. Most nem látszott többé annak a szögletes legénynek, akit
               a folyosóról és a pártklubból ismertek; egy gigász öklével vágott szét a korrupt
               emberek közt, akikre az ország kormány­zása bízva van, s akik oktalan és nevetséges
               haragjukban hitvány kis egzisztenciák életére és boldogságára törnek... Az ismeretlen
               szónok arca mintha hirtelen megváltozott volna; éles és kemény profilja világított a
               terem félhomályában, szeme lánggal égett és hangja ünnepies harangszóként süvített
               bele a levegőbe... És a nagy, ájtatos, szinte templomi csöndet, melynek mé­lyén
               nehezen visszafojtott indulatok reszkettek, hirtelen tomboló zúgás váltotta föl, az
               ellen­zéki padok mennydörögtek a helyeslés zajától és a tapsok tomboló orkánja
               viharzott végig a terem langyos és ellomhult atmoszféráján. Mikor Saáry, kezével a
               miniszterre mutatva, a beszédét befejezte, egyszerre gomolygó sokaság fogta körül,
               száz kéz nyult feléje, hogy a jobbját megszorítsa, s míg a kormány padjai néma
               hallgatással nézték a váratlan jelenetet, a kegyelmes úr, a párt mindenható vezére,
               tágranyilt szemmel jött föl hozzá a hegy­csúcsra az első pad szögletéből, s boldogan
               és meglepetten ölelte keblére, miközben így szólott hozzá:</p>
            <p>- Hol rejtőztél eddig, hogy semmit se hallottunk felőled?... Gyere, ölelj meg, hiszen
               tereád égető szükségünk van...</p>
            <p>A közoktatásügyi miniszter néhány banális frázissal felelt az interpellációra, de
               légies kijelen­tései nem tudták lerontani a hatást, melyet az ismeretlen szónok
               beszéde keltett. Mikor Saáry, új barátaitól környezve, a Ház kapujában megjelent, a
               karzatról lesiető asszonyok csillogó szemmel mutogattak rá, az egyetemi hallgatók
               pedig lelkesen megéljenezték...</p>
            <p>A fiatal képviselő gyalog ment végig a Nádor-utcán, hálásan elhárítva magától azt a
               megtisz­te­lést, hogy egy rögtönzött diadalmi lakomán ünnepeltesse magát. A fiúk,
               akik reggel még nem igen vették tudomásul, hogy a világon van, de most görcsösen
               ragaszkodtak hozzá, ámulva rázták meg a fejüket.</p>
            <p>- Attól félsz, hogy pezsgőt kell fizetned a mai nap örömére? - mondta neki egy
               milliomos földbirtokos, aki a gaz tőkét képviselte az ellenzéki padsorokban.</p>
            <p>De Saáry sajnálkozva kijelentette, hogy vidéki rokonai érkeznek, akiket okvetlen meg
               kell várnia a keleti pályaudvaron, s így őszinte fájdalmára le kell mondania arról az
               örömről, hogy barátaival ebédeljen. Mindebből természetesen egy szó se volt igaz,
               mint ahogy most - ki­vételesen - még csak nem is az anyagi szempont gátolta meg az új
               csillagot a szíves meg­hívás elfogadásában. A visszautasításnak az volt az oka, hogy
               húsz lépéssel a hangos képviselő-csoport előtt már régebben megpillantotta karzati
               ösmerőseit: Masa és Mariska asszonyokat, akik Laczházy kíséretében haladtak lassu
               lépésekkel az aszfalton, meleg és barátságos pillan­tásokat vetve néha hátuk mögött
               ballagó barátjukra. Saáry a József-tér sarkán szerencsésen utólérte őket, s kissé
               zavartan állt meg a napfényben ragyogó kirakat előtt, ahol az asszonyok jókedvtől
               sugárzó pillantással várakoztak rá.</p>
            <p>Mielőtt Saáry a hölgyeket üdvözölte volna, Laczházy óvatosan körülnézett.</p>
            <p>- Nem látsz eleven minisztert, a látóhatáron? - kérdezte aggódó hangon.</p>
            <p>Szemét kutatva hordozta körül a József-téren és a Fürdő-utcán, s miután meggyőződött
               róla, hogy a kormány egyetlen tagja se közeledik, melegen és szilaj lelkesedéssel
               rázta meg az ellenzéki képviselő kezét.</p>
            <p>- Miután tiszta a levegő, hát megmondhatom, hogy nagyszerüen beszéltél!... A
               miniszter vála­sza szánalmas dadogás volt, de te egy csapásra meghódítottad a t. Ház
               valamennyi pártját... Nyilvánosan ezt nem merném megmondani neked, mert egyszerüen
               kidobnának a pártklubból, de magunk közt bevallhatom, hogy ő excellenciáját fenemódra
               a sarokba szorítottad...</p>
            <p>Ujra megrázta a Saáry kezét, de a fiatalember csak látszólag figyelt rá; szeme
               csillogó szomju­sággal tapadt a Masa fiusan bájos és intelligens arcára, mely csakúgy
               ragyogott a jókedvü izgatottságtól.</p>
            <p>- És maga? - kérdezte Saáry kiváncsian.</p>
            <p>Masa tréfás hódolattal hajtotta meg szőke fejét, mely szinte égett a déli nap
               verőfényében.</p>
            <p>- Én? - mondta és lelkesen viszonozta a Saáry kézszorítását. - Én megigértem, hogy
               bele­szeretek magába, ha szépen beszél, s most akár akarom, akár nem, kénytelen
               vagyok levonni a könnyelmü igéretem konzekvenciáját. Mivel - erről a Laczházy
               szavaiból fényesen meggyő­ződ­hetik - még az intrikusok is elismerik, hogy szépen
               beszélt, én alázatosan kijelentem, hogy nem küzdök tovább a szívem ellen...</p>
            <p>Tréfásan, gyerekes huncutkodással mondotta ezt, de a naiv Saáry mégis úgy érezte,
               hogy most érte meg életének legszebb pillanatát. A világ egyszerre megváltozott
               körülötte: az utca tavaszi verőfénytől csillogott, a Duna felől virágillat suhant
               feléje, az öreg házak homlokzatán mintha aranyos cirádák bukkantak volna ki, a
               József-tér kopasz fái sötétzöld erdővé tömö­rültek, s az aszfalton csupa mosolygó,
               gondtalan, boldog ember járt, aki részeg volt a földi élet gyönyörüségétől... És most
               nem ez a világ tünt előtte mesének, hanem a másik, melyben örömtelen gyerekkora
               lejátszódott: az árvaház, melynek egyik zúgában félénken meghúzódott, a havas
               sziklák, melyeken a téli hajnalokon fölkapaszkodott, s a kékruhás, sovány, sápadt
               fiucska, aki egy petroleumlámpa mellett a leckéjét tanulta... Nem hihetetlen álom
               volt-e, hogy a nevetőszemü Masa pajtása járt valamikor a csenevész kisfiu
               uniformisában?...</p>
            <p>Laczházy most elkeseredve sóhajtott, de Masa gőgösen leintette, majd újra csábító
               pillantást vetett Saáryra, s így szólott:</p>
            <p>- Hiába minden intrika, én a szerelmemért minden áldozatra képes vagyok... Itt
               azonban - mivel, fájdalom, idegenek is vannak jelen - nem mondhatom el mindazt, ami a
               szívemből kikivánkozik... Legjobb lesz hát, ha holnap nálam feketézik, majd akkor
               négyszemközt mindent megbeszélhetünk...</p>
            <p>Keztyüs kis kezét odanyujtotta a fiatalembernek, s egy biztató mosoly után eltünt a
               dunaparti korzón. Laczházy kómikus megbotránkozással követte, miközben hangosan
               dörmögte:</p>
            <p>- Mégis csak borzasztó, amit egy szegény, elvált férjnek tűrnie kell!...</p>
            
         </div>
         <div type="chapter">
            <head>
                Egy csésze fekete kávé.
            </head>
            <p>A bakonytamási parasztok jóvoltából, akik az ország tanácsába fölküldték, Saárynak
               most már ahhoz is joga volt, hogy a király asztalánál megjelenjék, - de ez a jog nem
               változtatott a tényen, hogy mindeddig a főszolgabíró asztala volt a legelőkelőbb
               hely, ahol életében megfor­dult. A fiatal, vidéki ügyvéd, aki nem volt barátja az
               ünnepies viziteknek, s aki a járásorvos tölgyfa-ebédlőjét még képviselő korában is
               mesebeli fényüzésnek tartotta, kissé elfogultan nézett tehát körül az előszobában,
               ahol egy mosolygó, feketebóbitás szobaleány segítségével a télikabátját levetette. A
               filigrán butorok, a csillogó tükrök, a rokokó-jeleneteket ábrázoló acél­metszetek
               között, melyeket egy ezüstveretü ampolna tejfehér világosságában úsztak, egy
               pilla­natig úgy érezte magát, mint a királyi palotába tolakodó, falusi látogató. A
               nappali fénnyel együtt, mely a lakkozott szárnyasajtókon kívül maradt, a hangját, a
               bátorságát is maga mögött hagyta és míg a szobaleány a jólnevelt cseléd diszkrét
               szolgálatkészségével sürgölődött körülötte, szinte suttogva kérdezte:</p>
            <p>- Nem kell, hogy bejelentsen? Csak annyit mondjon, hogy Saáry képviselő van itt, vagy
               talán mégis jobb lesz, ha a névjegyemet beviszi...</p>
            <p>A bóbitás leány most még kedvesebben mosolygott.</p>
            <p>- A nagyságos asszony már várja a nagyságos urat, - mondta nyájasan, miközben a
               lakásba vezető főajtóra mutatott.</p>
            <p>Saáry kopogott, de nem kapott választ; félénken megnyomta tehát az ajtó kilincsét. Az
               első szo­bá­ban, melynek berendezéséből, nagy elfogultságában, semmit se látott, egy
               teremtett lelket se talált. A zajra azonban, amit belépése okozott, egyszerre
               mozgolódás támadt a szom­széd szobában s a következő percben egy himzett kötényes,
               kipirult bakfis jelent meg ragyogó arccal a küszöbön. Ez a bakfis - mint utóbb
               meglepetve konstatálta - Masa asszony volt.</p>
            <p>Saáry szertartásosan kezet csókolt, de a himzettkötényes kis hölgyet ez az
               udvariasság nem vesztegette meg; komolyan fölhúzta az orrocskáját s egy
               pásztorjelenetet ábrázoló faliórára mutatott.</p>
            <p>- Tudja, hogy hány óra van most? - kérdezte szigorúan.</p>
            <p>- Négy óra mult tíz perccel...</p>
            <p>- Igen? És ha szabad tudnom, mikorra igérte, hogy a látogatásával megtisztel?
               Maguknál talán négy óra után szokták inni a fekete kávét?</p>
            <p>Megbotránkozva rázta meg szőke fejét, majd hirtelen nevetve vállat vont.</p>
            <p>- Különben elérte a jó istenke büntetése, mert most meg kell elégednie az én
               társaságommal... A drága nagyapám pont négyig várt magára, de tíz perccel ezelőtt
               dühbe jött és elszaladt... Most magára vessen, ha hideg kávét kap, vagy ha unatkozni
               fog, de úgy kell magának, leg­alább hozzászokik a pontossághoz...</p>
            <p>Csöngetett a szobaleánynak, hogy a kávét behozza, - és Saáry csak most jutott hozzá,
               hogy alaposabban körülnézzen. Hogyan került ide? Egyszerre úgy tetszett neki, hogy
               öntudatlanul maga mögött hagyta egész eddigi életét, a szürke nyárspolgárokat, akik
               emberemlékezet óta körülvették, a pénzszerzés gonosz és szívtelen munkáját, a foltos
               íróasztalokat, a cinikus emberszólást, a legénylakások és a hónaposszobák lealázó
               prózáját s egy eldugott, virágos ösvényre tévedt, melyet a sors csak boldog
               kiválasztottjai számára tartogat... Ez nem az a világ volt, melyet ő ismert... Az
               ablakokat selyemfüggönyök zárták el az utcától, a zöld lombok közül hófehér
               márványszobrok pillantottak rá, könyvek és nippek selyme csillogott a meleg
               lámpafényben s a japáni párnák finom gyűrődésén még ott látszottak egy karcsu
               asszonyi test körvonalai... Ismeretlen színek és illatok kábították el érzékeit s az
               a furcsa impressziója támadt, mintha a hétköznapi élet durva szögletei, melyek
               annyiszor belevágtak odakünn a lelkébe, itt egyszerre elveszítették volna
               élességüket... Az asszonyi finomságnak valami megvesztegetően édes poézise fogta
               körül, melyről mindeddig semmit se tudott s mely csodaszép és melódikus dallamként
               zengett körülötte az intim és világos fészekben... Félig behunyta a szemét és szinte
               álomképen látta maga előtt a Masa karcsú blúzát és aranyos hajfürtjeit, melyek
               harmonikus lágysággal libegtek ide-oda a gyémántként tündöklő csillár alatt... És
               halkan, szentimentális érzékenységgel, mely mostanáig távol állott lelkétől, így
               szólott magában:</p>
            <p>- Hát csakugyan élnek az édes kis tündérek, akikről az akaratos gyermekeknek a havas
               téli estéken mesélni szoktak?... Hát csakugyan hazugság, hogy az élet csupa piszkos
               és gonosz küzdelmek láncolata?...</p>
            <p>Nem töprenghetett tovább, mert a szobaleány most begördítette a szalonba az
               ezeregyéjszaka asztalkáját, mely görnyedésig tele volt rakva mindenféle kivánatos
               holmival; két hajszál­vékony csészécskében forró fekete kávé párolgott, az apró
               aranytálakban exotikus édességek csillogtak, egy sötét tölgyfaszekrényben pedig, mely
               a falusi templomok évszázados padjaira eml­ékeztette, vastag, kanonok-öves szivarok s
               aranyos egyiptomi cigaretták kinálgatták magu­kat... Masa eléje tette az egyik
               csészét, - gyűrűs kis keze ott motoszkált a Saáry szeme körül, - majd nevetve
               rágyujtott egy cigarettára.</p>
            <p>- Egyszer már elcsábítottam, remélem, most se adja a szigoru aszkétát... Gyujtson rá,
               mert én csak akkor vagyok jó hangulatban, ha szivarfüstöt érzek magam körül...</p>
            <p>Megitták a kávét, nagy füstfelhőket fújtak maguk elé, majd Masa kisleányos
               rakoncátlan­sággal rakta egymásra a lábait, miközben selyemharisnyája kivillant a
               szoknyája alól... Aztán egy mozdulattal megigazította vállán hímzett kötényét s
               komolyan, de bájos kiváncsisággal tekintett a vendége szeme közé.</p>
            <p>- Akarja, hogy jó pajtások legyünk, hogy mindig legyen valakije, akinek az örömeit és
               a szo­moruságát elmondhatja? Meg van róla győződve, hogy nem valami felületes,
               elkényeztetett kis perszónával van dolga, hanem egy érett nővel, akit az élet
               tapasztalatai már sok mindenre megtanítottak? Elhiszi, hogy nem kisleány vagyok
               többé, hanem komoly asszony, aki rég túl van a fiatalkor bolondságain? Igen? Vagy a
               látszat szerint itél és derogál magának, hogy egy magamfajta, csitri teremtést a
               barátságával kitüntessen?</p>
            <p>Saárynak eszébe jutott az aranyhaju, francia baba, melyet valamikor egy
               játékkereskedés kirakatában látott s egy pillanatig úgy tetszett neki, hogy ez a
               csipkés, finom kis hercegkis­asszony elevenedett meg előtte a mesebeli szobácska
               világosságában... De ezt a gondolatát óvatosan eltitkolta.</p>
            <p>- Azt hiszem, hogy maga az egész világon a legkomolyabb nő, - mondta képmutató
               arccal.</p>
            <p>Masa helyeslőleg bólintott.</p>
            <p>- Helyes, most nagy örömet szerez nekem, mert látom, hogy nem itél a külsőségek
               szerint... A léha világ elkényeztetett kisbabának tart, de maga más, mint a többi,
               maga belelát a lelkem­be... Itt a kezem rá, hogy hűséges kis pajtása leszek, de ehhez
               szükséges, hogy én is úgy ismer­jem magát, mint maga engem...</p>
            <p>Bizalmasan közelébb húzódott Saáryhoz, s pisze orrocskáját nagyképü pózzal szegezte a
               képviselőre.</p>
            <p>- Mindeddig csak azt tudom magáról, hogy csunya fiú és kitünő szónok s hogy elvileg a
               rossz szabóknál dolgoztat, mint minden zseniális ember... Azt is tudom, hogy tíz év
               előtt készült gallé­rokat hord s hogy a kacér asszonyokat épp úgy megveti, mint a
               sikkasztó bankpénz­tárost... Ennyi azonban, beláthatja, nem elég... Megengedi, hogy
               én is vethessek egy pillantást a lelkébe? Lesz szíves föllebbenteni kissé azt a
               függönyt, mely érzéseit és gondolatait eltakarja előlem?...</p>
            <p>Saáry tünődve nézett maga elé.</p>
            <p>- Attól félek, hogy csalódni fog, ha a függönyt fölhúzom... Nem gondolja, hogy üres
               szinpadot fog látni, ahol nincsenek szereplők és díszletek?...</p>
            <p>Masa asszony lebocsátotta a szempilláit.</p>
            <p>- Kedves barátom, most már nemcsak azt tudom magáról, hogy ódivatu gallérokat visel,
               hanem azt is, hogy nem ellensége az asszonyos affektálásnak... Azt akarja velem
               elhitetni, hogy nincsenek érzései és gondolatai?... Ha így beszél, akkor mindjárt
               vissza is vonom azt az ajánlatot, mellyel az imént, királynői leereszkedésemben,
               megtiszteltem...</p>
            <p>- Kérdezzen és én töredelmesen vallani fogok, - kiáltotta megdöbbenve a fiatal
               képviselő.</p>
            <p>- Lássa, így már sokkal jobban tetszik nekem, mert látom, hogy nem tartozik a
               megrögzött bűnösök közé. Most szépen el fogja mesélni egész élete történetét, mert én
               tudni akarom, hogy mivel töltötte az idejét, addig, amíg szerencsés végzete a kis
               pajtásával meg nem ismer­­­tette. Természetesen semmit se szabad eltitkolnia előttem,
               még azt se, hogy kik voltak azok az asszonyok, akik kegyeikkel kitüntették...</p>
            <p>Saáry, akinek elfogultsága úgy eloszlott, mint a novemberi köd a déli napsütésben,
               engedel­mesen meghajtotta a fejét.</p>
            <p>- Az életem történetét akarja hallani? - kérdezte mosolyogva. - Elmondom dióhéjban az
               egész biografiámat, mert, azt hiszem, ennyi is elég hozzá. Pólyásbaba koromban
               naphosszat egy kuckóban sirdogáltam, anélkül, hogy bárki is ügyet vetett volna rám.
               Később egy fűtetlen szobában, rossz világítás mellett tanultam a leckémet s rántott
               levest kaptam estére, nehogy a gyomromat túlterheljem... Amíg az érettségi vizsgát le
               nem tettem, nem volt egyetlen jó barátom se, egy öreg, hetvenhatéves papot kivéve,
               aki nagyritkán barackot nyomott a fejemre s még sokkal ritkábban egy-egy fényes
               tízkrajcárossal is megörvendeztetett. Az első új ruhát húszéves koromban vettem
               magamra s az első nő, aki rám mosolygott, egy kanonok fogatlan gazdasszonya volt.
               Szerelmi kalandom még nem volt és az első pohár pezsgőt két hónappal ezelőtt ittam,
               mikor magukkal együtt mulattam a dunaparti fogadóban. Azon a napon, mikor diplomámat
               a kezembe kaptam, liptói túrót vacsoráztam, mert fényűzőbb lakomára nem telt volna.
               Ettől fogva öt esztendőn keresztül sommás keresetek és pertári jegyzőkönyvek
               fogal­mazásában merült ki összes szellemi energiám. Közben négy hétig átruccantam az
               alkoho­lizmus ösvényére, kocsmai félszerekben és üres hordók tetején ostobaságokat
               szavaltam az istenadta népnek, s egy este álmélkodva csíptem meg a karomat, mert
               fáklyások vonultak az ablakom alá, egy malacbanda a Rákóczi-indulót játszotta s egy
               atillás öreg úr messzecsengő hangon tudatta velem, hogy e pillanattól kezdve tagja
               vagyok az ország törvényhozásának. Ennyi történt velem október huszonharmadikáig,
               amikor életem egyetlen fordulópontjához jutottam...</p>
            <p>- És ekkor? - kérdezte Masa asszony.</p>
            <p>Saáry fölemelte a fejét, a cinizmus eltünt arcáról, s szemei épp oly csodálatos
               fényességben égtek, mint a minap, amikor képviselőházi interpellációját elmondta.</p>
            <p>- E napon - folytatta - megismerkedtem magával s megtudtam, hogy poézis és melegség
               is van a világon...</p>
            <p>Szégyenlős mosolyra fakadt, mikor idáig jutott beszédében, mintha hirtelen
               megrestelkedett volna a szentimentális szavaktól, melyek önkéntelenül kitörtek a
               lelkéből. És most megint a régi öngúnyolódással folytatta:</p>
            <p>- Amint látja, még mindig törzsökös vidéki vagyok, aki úgy beszél, mint egy műveltebb
               pénz­ügy­őri szemlész... De maga az oka, miért provokált rá, hogy az életrajzomat
               elmondjam...</p>
            <p>Masa pár percig hallgatott, aztán édes bakfisszemét, mely ugyancsak megcsúfolta
               előbbi hencegését, kiváncsian és megindulva szegezte különös vendégére. És olyan
               pillantással, mely­ben a gyerekleány naiv bájossága és az asszony anyáskodó
               nagyképüsége egyesült, egy picurkát elérzékenyülve, egy picurkát csúfolkodva, így
               szólott:</p>
            <p>- Mégis csak hallatlan, hogy az ilyen éretlen nagy gyerek hoz törvényeket az
               országnak...</p>
            
         </div>
         <div type="chapter">
            <head>
                Utazás Sajó-Eörsre.
            </head>
            <p>A sajó-eörsi Gulliver - így hívták Laczházyt a képviselőházban - egy délelőtt
               átlátogatott Saáry­hoz a baloldali folyosóra.</p>
            <p>- Hol fogod tölteni az első farsangi estét? - kérdezte a barátjától.</p>
            <p>A fiatal képviselő közömbösen vállat vont.</p>
            <p>- Ugyanott, ahol az első őszi estét töltöttem, s ahol alkalmasint az utolsó téli
               estét is tölteni fogom. Vagy egy pesti kávéházban, vagy a falumbeli Arany korona
               éttermében, vagy Eötvös-utcai fényes lakosztályomban, ahol Josephine és Zsófia
               kisasszonyok szoktak mesélgetni nekem bátyjukról, a magyar szinpad Napoleonjáról.</p>
            <p>Az óriás furfangosan elnevette magát.</p>
            <p>- Fogadsz velem, hogy egyik helyen se fogsz lenni a három közül? - mondta titokzatos
               hangon.</p>
            <p>- Hanem?</p>
            <p>- Farsang első napján felülsz a gyorsvonatra és hetven kilométeres sebességgel
               robogsz a sajó-eörsi állomásig. Innen viszont negyven lóerős autón száguldasz el a
               sajó-eörsi kastélyig, mely előtt fehérruhás leányok, önkéntes tűzoltók és
               Rákóczi-indulót játszó cigányok várakoznak rád, nem is szólva szegény barátodról, aki
               vendégei élén, magyar díszruhában fogja elmondani az üdvözlő szónoklatot...</p>
            <p>Saáry oly ostobán nézett maga elé, mintha arról lett volna szó, hogy Laboréba vagy a
               Kanári-szigetekre kell elutaznia a legelső farsangi estén.</p>
            <p>- Mit keresek én Sajó-Eörsön? - kérdezte csodálkozva.</p>
            <p>- Ezt, édes fiam, ne tőlem kérdezd, hanem a zsarnok gondviseléstől, akinek szőke haja
               és édes kék szeme van, s akit a halandók idelenn egyszerűen Masá-nak hívnak. Ez a
               bájos, kokett és rakoncátlan kis tündér most úgy rendelkezett, hogy te is részt fogsz
               venni a híres sajó-eörsi vadászatokon, s szeretném látni, van-e merszed hozzá, hogy a
               parancsának ellentmondj...</p>
            <p>Saáry, aki némileg furcsának találta, hogy az elvált feleség a volt ura házában a
               szeretetre­méltó háziasszony szerepét játssza, nem kérdezősködött tovább, hanem
               hálásan köszönetet mondott a meghívásért, s megigérte, hogy minden valószínüség
               szerint elutazik Sajó-Eörsre. Később azonban összetalálkozott az öreg Nyitray
               Ádámmal, aki a pszichológiai rejtélyt kész­ségesen megmagyarázta neki.</p>
            <p>- Csodálkozol, hogy nem gyűlölik egymást? - kérdezte nevetve a jókedvü szakállember.
               - Legelőször is jegyezd meg magadnak fiacskám, hogy igazi barátság csak akkor
               kezdődhetik a házastársak között, ha már törvényesen elváltak egymástól. Másodszor
               nem szabad elfeled­kezned róla, hogy itt két éretlen gyerkőcről van szó, mert az a
               cigányképü óriás csak a világ megtévesztésére játssza a komoly és felnőtt férfit.
               Amíg szerelem volt köztük, addig habozás nélkül kikarmolták volna egymás szemét, most
               azonban tisztelik és megbecsülik egymást, mert pajtási viszonyukat nem zavarja meg
               semmiféle önző és kellemetlen motivum. Laczházy szent fogadalmat tett, hogy ő keres
               méltó férjet a Masa számára, Masa pedig most is eljár édes­anyjával a volt ura
               házába, hogy a lakását és a garderobeját rendben tartsa... Igaz, ami igaz, hogy az én
               időmben a férfiak nem igen barátkoztak önzetlenül a szép asszonyokkal, de ez a
               mostani kor, úgy látszik, hasonlíthatatlanul tökéletesebb a réginél...</p>
            <p>Saáry január elején szeretetreméltó levelet kapott Masa asszonytól. Ez állott
               benne:</p>
            <p>“Kedves barátom, személyesen akartam fölkeresni magát a képviselőházban, de a szabók
               és divatárusnők miatt, akik életemet legalább húsz évvel megrövidítik, kénytelen
               vagyok egyelőre lemondani a politikáról. Két hét óta egyebet se teszek, mint ruhát
               próbálok, mert most ujabban az az ötletem támadt, hogy minden férfit magamba fogok
               bolondítani, s aztán kegyetlenül kinevetem őket... Az ember úgy áll bosszút a
               férfiakon, ahogy lehet... Ahhoz azonban, hogy ez a bosszú fényesen sikerüljön,
               rengeteg ruhára, kalapra, cipőre, selyemharisnyára van szükség, - maga tehát
               bizonyosan megbocsátja sze­gény Masájának, hogy így, rideg levélben, figyelmezteti
               multheti igéretére... Laczházy átadta nekem a maga becsületszavát, mellyel
               megfogadta, hogy résztvesz a sajó-eörsi vadászatokon, s én ezennel ünnepiesen
               fölszólítom, hogy kezdjen hozzá sür­gő­­sen a csomagoláshoz. Tudom, hogy megveti a
               világi hiuságokat, s hogy a perrendtar­tás és a váltójog sokkal jobban érdekli a
               divatlapoknál és az öltözködés codexénél, ezért külön is fölhívom szives figyelmét
               arra a körülményre, hogy Sajó-Eörs, minden látszat ellenére, kulturhely, s hogy itt
               rövid vadászzekében vagy babszínű kabátban nem ülhet le a vacsorázó asztalhoz...
               Hozzon tehát magával egy becsületes smokingot (de ne a vá­lasztókerületében
               csináltassa, hanem egy pesti szabónál) s tegyen le, ha fájdalommal is, arról a
               gondolatról, hogy este puha flanelingeket viselhet. Legjobb, ha e tekintetben a
               nagyapámmal tanácskozik, ő ugyanis, a közbeszólásokon kívül, egyedül csak a comme il
               faut öltözködéshez ért. Ugy-e nem haragszik, hogy ilyen impertinensül őszinte vagyok
               magához? Mondhatom, csunya dolog lenne, ha megharagudnék, mert én most is csak a maga
               javát akarom: itt ugyanis egész sereg szebbnél-szebb asszonyt fog találni, s nekem az
               a kivánságom, hogy valamennyit meghódítsa... Ha csak rólam lenne szó, akkor
               őriz­kedném tőle, hogy ilyen indiszkrét legyek, hiszen magát én a durva darócban is
               rokon­szenvesnek találnám... De itt - higyje meg nekem - én leszek a legcsunyább...
               Szóval siessen, dobja sutba a politikát, vásároljon be néhány csinos nyakkendőt, s
               ötödikén délben üljön föl a gyorsvonatra, de vigyázzon, nehogy rossz kocsiba
               szálljon, mert a maga szórakozottságától még az is kitelik, hogy Sajó-Eörs helyett
               Grácba vagy Szakáll­hőgyészre viteti magát. Ugy-e nem fog influenzát szimulálni, csak
               azért, hogy az igére­tét megszegje? Ha ilyesmire vetemednék, nagyon megszomorítana, s
               akkor a kezem mindörökre levenném magáról.</p>
            <p>Tehát viszontlátásra a sajó-eörsi kastély terraszán, ahol falusi ártatlanságnak
               öltözködve, türelmetlenül vár magára -</p>
            <p>
               <hi>Masa</hi>”.</p>
            <p>Saáry Géza, - aki engedelmesen mértéket vétetett egy új smokingra, - ötödikén délben
               csak­ugyan helyet foglalt a Sajó-Eörs felé induló gyorsvonaton, s miután ötödfél
               óráig hasztalanul törte a fejét azon a problémán, hogy mit fog csinálni, ha
               véletlenül puskát adnak a kezébe, egy sötét estén megérkezett a kis vidéki állomásra.
               A perronon egy bundába öltözött, ijesztő óriás nyujtogatta feléje boldogan a karjait:
               a vendégszerető Laczházy volt, aki borzongva mutatott az állomás mögött elterülő
               hósivatagra.</p>
            <p>- A fehérruhás szűzek otthon maradtak, mert megfagytak volna szegénykék az átlátszó
               tarlatán-ruhácskájukban... Szibéria ugyanis most valóságos klimatikus hely a
               sajó-eörsi síksághoz képest... A tűzoltóbandát se hoztam el, mert a diadalmi induló
               belefagyott a trombitájukba... De ha üdvözlő szónoklatot akarsz, ebben készségesen a
               szolgálatodra állok...</p>
            <p>Saáry gavallérosan kijelentette, hogy kivételesen lemond az üdvözlő-beszédről, s egy
               hatalmas bundába burkolózva helyet foglalt Laczházy mellett a vörös automobilban,
               mely ott vára­ko­zott az állomási épületek mögött. A gyönyörü kocsi veszett
               gyorsasággal röpítette végig őket a havas országúton és az ámuló vendég tizenöt perc
               mulva elképedve meresztette szemét a sö­tét­­ségből kicsillogó álomképre. A zuzmarás
               rengetegben, ezer és ezer, dértől csipkés kará­csony­fa között, mesebeli palota
               ragyogott a villamos ívlámpák fényében... Száz ablak világított tüzes pirossággal az
               éjszakába, köröskörül pedig hóval borított fenyvesek álltak őrt komor fenséggel a
               kastély körül. Oly csodálatosan szép volt ez a látvány, hogy a cinikus Saáry
               dideregve ragadta meg a barátja karját.</p>
            <p>- Itt lakol? - kérdezte megdöbbenve, szinte valami gyermekes félelemmel, mely egy
               pillantás alatt összes anarkista-elveit szétfujta...</p>
            <p>Laczházy jókedvüen bólintott.</p>
            <p>- Itt, - mondta. - Ha az ember már nem lehet állandó pesti lakós, akkor ebben a
               viskóban is megélhet valahogy...</p>
            <p>A kapuboltozat előtt medvebőrbe bujt portás segítette ki őket az automobilból, a
               fütött elő­csarnokban pedig borotvált komornyik sietett eléjük, aki méltóságos
               hajlongással szedte el a fiatal képviselő podgyászát. Saáry csak futólagos pillantást
               vethetett az előcsarnok nehéz, régi módi butoraira, az óriási nyitott kandallóra,
               melyben hatalmas hasábfák lobogtak, a nagy bőr karosszékekre, az ezüsttel kivert
               dohányzóasztalokra, a kétoldalt fölfelé kanyargó lépcső­házra, mely misztikus
               folyosóban veszett el, mert házigazdája most barátságosan így szólott hozzá:</p>
            <p>- Azt hiszem, szívesen veszed, ha magadra hagylak, hogy a hosszú utazás után kissé
               kipihend magadat... Másfélóra hosszat nyugodtan lustálkodhatsz, de akkor hozzá kell
               fognod az öltöz­kö­déshez, mert a vacsorát pont nyolckor tálalják... Különben
               félórával a vacsora előtt csönget­ni fognak, s akkor még mindig elég idő marad, hogy
               kicsinosíthasd magadat...</p>
            <p>- Sok vendéged van? - kérdezte Saáry, aki most épp oly elfogultnak érezte magát, mint
               öt évvel ezelőtt, mikor az ügyvédi vizsga cenzorai előtt helyet foglalt.</p>
            <p>- Oh, a vendégek zöme még csak holnap reggel érkezik, de azért nem kell attól
               tartanod, hogy ma este unatkozni fogsz. Sok jókedvü urat és még több szép asszonyt
               fogsz itt találni, akik mind égnek a vágytól, hogy a kitünő szónokot
               megismerhessék...</p>
            <p>Laczházy fölkisérte vendégét a szobájába, ahol már egy nyájas tekintetü, fiatal
               legény sürgö­lődött nagy buzgalommal a kandalló és a mosdóasztal körül. Saáry utóbb
               egy fejedelmi moz­dulattal elbocsátotta a komornyikot, aztán körülnézett ideiglenes
               fészkében. Ilyen szobákat eddig csak lelki szemeivel látott, a régi Scott Walter-féle
               regényekben, melyeket valaha a piaristák könyvtárából kikölcsönzött. A tölgyfabutorok
               egyike se volt százévesnél fiatalabb; massziv, megfeketült subládok álltak a falak
               mentén, az ágy fölé sötétvörös mennyezet borult, a kandallóban mohos fatörzsek égtek,
               melyeknek lángja ott táncolt előtte a padozat medve­bőrein... A bástyába vágott
               ablakmélyedésből, mely tágas szobának is beillett volna, festői ki­lá­tás nyilt a
               téli álmukat alvó fenyvesekre, melyeknek ágai gyémántos hótömegtől görnye­deztek...
               Régi századévek hangulata lebegett itt, mintha az idő nyomtalanul haladt volna el a
               sirbatért asztalosok remekein, akik egy gőgös despota szolgálatának szentelték
               nyomorult földi életüket... Saáry félve nézett a dióbarna szárnyasajtóra, mert az az
               érzése támadt, hogy a nyusztprémes nagyúr, aki csak az imént távozott innen, hirtelen
               lángoló homlokkal tér majd vissza, hogy a szemtelen tolakodót kiverje... Nagyfejü,
               vérbeborult szemü zsarnokok árny­képei lebegtek körülötte a levegőben, s egy
               bársonyruhás, himzettgalléros lovag hideg gúnnyal nézett farkasszemet vele megkopott
               aranyrámájából... Oly ijesztő volt ez a tekintet, hogy a Davidicum egykori árvája
               félénken kuporodott össze a kandalló előtt álló karosszékben, s egy pillanatig úgy
               érezte, hogy az erdők egész hótömege a lelkére nehezedik...</p>
            <p>De most megszólalt a csöngetyü, s a régi Laczházyak, akik ily kegyetlenül
               ráijesztettek kései unokájuk vendégére, egyszerre visszatértek kriptájukba. Saáry
               tetőtől-talpig átöltözködött, aztán félénk és kiváncsi pillantást vetett az
               ezüstkeretes tükörbe, mely ott függött a három­száz­esztendős sublád fölött. A fényes
               üveglapról egy idegen úr tekintett rá, aki ragyogó mell­vértet és selymes smokingot
               viselt, s akiben sehogyse birt ráismerni a poros pertárakat bujó, szürke és
               igénytelen vidéki ügyvédre...</p>
            <p>- Vajjon mit szólna az öreg praefektus, ha így kerülnék a szeme elé? - kérdezte
               magától elgon­dolkodva.</p>
            <p>Lassan lefelé haladt a lépcsőkön, s egy kékfrakkos komornyikkal elvezettette magát az
               ebéd­lőbe. És amíg a zegzúgos folyosókon, az ódon képek közt végigment, mindegyre az
               a kérdés izgatta: milyen lehet a patinás keretben a Masa friss és eleven szépsége, s
               milyen visszhangot verhet föl a századéves kövek közt az édes és ezüstös gyermekhang,
               mely szünetlenül a fülében csengett?</p>
            
         </div>
         <div type="chapter">
            <head>
                Fehér mese.
            </head>
            <p>Saáry, amikor az ebédlő ajtaja föltárult előtte, egy pillanatig állva maradt a
               küszöbön, mert úgy tetszett neki, mintha egy álom fantasztikus színei csillognának
               meg káprázó szeme előtt. A hatalmas bolthajtások, melyek régi kolostorra
               emlékeztették, az ablakok ólomkarikái, melyek gótikus szögletekbe futottak össze, a
               vén pohárszékek, melyeken nehéz ezüstkupák állottak, azonnal elárulták, hogy a régi
               Laczházyak fészkébe került, ahol századok előtt sirba­­tért vitézek ürítgették valaha
               a remekbe készült billikomokat... Lelkében egy szempillantás alatt átvillámlott a
               zivataros éjszakák emléke, amikor a háborúból vagy rablókalandokból visszatért
               zsarnokok eszeveszett mulatozással verték föl a hófehér fenyvesek csöndjét, míg a
               nádfödeles zsellérházakban reszkető leányok figyeltek a szilajul fölhangzó
               hegedüszóra... Hihető volt-e, hogy a jóképü, kövér óriás egyenes leszármazottja a
               vérszomjas kalandor­nép­ségnek, melynek erőszakosságai vérvörös fénnyel világítottak
               ide a XVI. század homályából? A tölgyfaburkolatos terem mennyezetéről most
               harmincágu, villamos csillár vetett világos­ságot a régimódi butorokra, az egyik
               sarokban pedig groteszk fénnyel csillant meg a telefon csöngetyüje... Oly furcsa volt
               ez az anakronizmus, hogy Saáry egy percig ámulva állt meg az ebédlő küszöbén, de egy
               jókedvü hang hirtelen fölriasztotta álmodozásából.</p>
            <p>- Talán elszánnád magadat, hogy beljebb kerülnél néhány lépéssel! - kiáltotta vidáman
               a házigazda, aki egy csapat színes csipkefelhő közt állt a hófehér asztal
               mellett.</p>
            <p>Saáry most körülnézett a teremben: tíz-tizenöt gyönyörü, fiatal asszony nézett rá
               kiváncsian a magas virágállványok mögül, ismeretlen smokingos urak mosolyogtak rá
               látható kedvteléssel, egy elegáns, ezüsthaju pap pedig, aki eddig néhány
               tiszteletreméltó matrónával beszélgetett, érdeklődve szeméhez emelte a lorgnonját...
               A fiatal képviselőnek úgy rémlett, hogy a Laczházyak évszázados várkastélyából valami
               csodatévő szellem hirtelen átvarázsolta a XVI. Lajos versaillesi kastélyába, a
               Trianon finom selyembutorai közé, ahol csipkeruhás pásztornők és elegáns abbék
               gyültek össze a napkirály udvarlására... De nem volt ideje, hogy tovább töp­rengjen,
               mert Laczházy most udvariasan karonkapta.</p>
            <p>- Hölgyeim és uraim, engedjék meg, hogy Saáry képviselő urat bemutassam önöknek, -
               mondta ünnepiesen a rózsásarcu óriás. - A hiréből már bizonyosan jól ismerik, hiszen
               csöpp hijja volt, hogy az egész kormányt meg nem buktatta s bennünket, gaz
               opportunistákat, végleg el nem söpört a föld szinéről. A miniszterelnök, aki
               természetesen félti a pozicióját, most en­gem bízott meg, hogy a váramba lecsaljam s
               itt orozva elcsukjam abba a földalatti tömlöcbe, ahol őseim a veszedelmes rabokat
               őrizték... Mielőtt azonban mindörökre végeznék vele, előbb tisztességes vacsorát adok
               neki, hiszen ezután amúgy is penészes kenyéren fog élni, míg csak a jószívü halál meg
               nem könyörül rajta...</p>
            <p>Mindenki kacagott, az asszonyok kacérkodva nyújtogatták feléje puha kezecskéjüket,
               melye­ken drágaköves gyűrűk csillogtak, a férfiak sorra bemutatkoztak neki, a
               selyemtaláros abbé pedig - akiről kiderült, hogy a Laczházyak egyik kegyúri
               templomában plébánoskodik - moso­lyogva meghajolt előtte.</p>
            <p>- A nagyságod beszédét gyönyörűséggel olvastuk itt a perifériákon is, - mondta
               mélységes hódolattal. - Mert való igaz, hogy kötelességből a kormányra szavazunk, de
               szívünkben azért valamennyien ellenzékiek vagyunk.</p>
            <p>Egy öreg úr, akit Laczházy castellanusnak nevezett, most intett a kékfrakkos
               komornyiknak, s a vendégsereg helyet foglalt a fehér asztalnál, mely csakúgy
               görnyedezett az ezüsttől és a porcellántól... Kristályos poharak, buja virágok,
               fantasztikus aranynippek csillogtak sziporkáz­va a csillár fényében, a karzaton
               láthatatlan muzsikusok cincogtatták hangszerüket, harisnyás lakájok lepték el a terem
               parkettjét, s a képviselőnek egy pillanatra úgy tetszeti, mintha egy mesebeli,
               királyi kastélyba tévedt volna, ahol a legifjabb hercegnő eljegyzését ünneplik...
               Érzékei annyira elkábultak, hogy szinte öntudatlanul ült le a faragványos
               karosszékbe, melyet a komornyik szolgálatkészen visszahúzott előtte, s csak arra tért
               magához, hogy egy incsel­kedő hang ezüstös kacagással megszólalt mellette:</p>
            <p>- Nem gondolja, hogy illenék talán jó estét kivánni?</p>
            <p>Saáry csak most vette észre a szomszédnőjét: Masa ült mellette, akinek kedvéért a
               hosszú útra elszánta magát. De ez a Masa - szívdobogva konstatálta - nem az ő régi,
               egyszerü kis pajtása volt... A fiatal képviselő megdöbbenve, de néma elragadtatással
               emelte rá a szemét: az édes bakfis, akinek eddig jókedvü barátnőjét látta, mintha egy
               éjszaka alatt csodálatos módon meg­változott volna... Mosolygó gyermekfejét göndör
               fürtök övezték, hajában gyémántos diadém égett, mélyen decolletált ruhájából pedig
               vakító fehérséggel emelkedett ki meztelen válla és hófehér keblének gömbölyüsége...
               Nem a bájos és éretlen gyereklány volt többé, hanem a tudatos asszony, aki megértő
               kacérsággal tekint a férfiak szemébe s akinek pillantásában millió ki nem mondott
               igéret lappang...</p>
            <p>- Nem gondolja, hogy Nyugat-Európában köszönni is szoktak? - ismételte sértődött
               arccal Masa asszony.</p>
            <p>A fiatal képviselő lesütötte a szemét és hangja, mely oly férfiasan csengett a
               képviselőház padjai között, most reszketett a fölindulástól.</p>
            <p>- Hát Nyugat-Európában vagyunk? - kérdezte halkan, álmodozva, mintha önmagával
               beszélne.</p>
            <p>- Maga talán azt hiszi, hogy Sajó-Eörs Szerbiában vagy Montenegróban fekszik?</p>
            <p>- Nem, egy pillanatig az a csalódás fogott el, hogy a fantasztikus gyermekmesék
               országába kerültem, melyeket behunyt szemmel és dobogó szívvel járunk végig, s melyek
               tízéves ko­runk­ban örökre szétfoszlanak a semmiségbe... Hát igaz, hogy én most a
               valóságos életemet élem, s hogy maga csakugyan itt ül mellettem? Nem gondolja, hogy
               most rögtön megrázkó­dom, s ismét a kopasz, havas fákat fogom látni, melyek valaha
               árvaházi hálószobánk ablakai alatt bólogattak?</p>
            <p>Masa elgondolkozva rázta meg szőkefürtös fejét.</p>
            <p>- Nem hiszem, - mondta komolyan. - A látományok nem éreznek emberi gyöngeségeket, én
               pedig pokolian éhes vagyok... Kevés hát a valószinűség, hogy a maga csodálatos
               gyermek­álmaiból kerültem volna ide a sajó-eörsi kastély ebédlőjébe...</p>
            <p>Gyöngéden megsimogatta a Saáry kezét és jóindulattal folytatta:</p>
            <p>- Itt hozzák a forró levest, ez, úgy hiszem, magát is visszavarázsolja a valóságos
               életbe... A tündérek - ezt maga is beláthatja - nem élnek bouillonnal és hetvenkettős
               sherryvel... A maga kis barátnője tehát nem tündér, hanem borzongó földi asszony, aki
               dideregve gondol arra a hósivatagra, mely az ablak alatt elterül...</p>
            <p>Amíg az inasok a nagy ezüsttálakat körülvitték, s édes keringőhangok suhantak végig a
               virágos asztal fölött, Masa súgva megismertette barátjával a Laczházy-kastély
               vendégeit.</p>
            <p>- Az a sötéthaju asszony a herceg jószágkormányzójának a felesége, akit a főméltóságu
               úr gyakran fölkeres délutánonként, kétségtelenül csak azért, hogy az újabb dán
               irodalomról csevegjen vele... Az öreg, szalmasárga nő a vármegye alispánnéja, aki
               megható jószivüséggel támogatja a legfiatalabb aljegyzőket... A rövidlátó, fiatal
               hölgy, aki két vörös rózsát visel a hajában, járásunk kitünő főszolgabirájával lépett
               két év előtt oltár elé, s arról nevezetes, hogy csak az aktív huszártiszteket tartja
               magához méltó, emberi lényeknek... Az almazöld-ruhás nimfa, aki az abbé mellett ül,
               most válófélben van az urától, mert a prózai ember nem akart belenyugodni abba, hogy
               a nimfák egyedül szoktak csatangolni a holdfényes éjszakákon... A smokingos urak
               arról híresek, hogy még sohase hallották a Tolsztoj nevét, de azért művelt és elegáns
               fiúk, akik hetvenkét órán át egyfolytában kártyáznak, anélkül, hogy idegrendszerük
               kimerülne... Az az ezüstfejü aggastyán, aki most vett harmadszor a parfaitből, a
               történelmi Gógánfay-nemzetség utolsó sarjadéka, akinek sirboltja fölött meg fogják
               fordítani a családi címert... Az öreg úr, erre való tekintettel, két hónappal ezelőtt
               elárvereztette a családi birtokát s most mint vendég és jó gibic él a környékbeli úri
               kastélyokban...</p>
            <p>Saáry csodálkozva nézett pletykázó szomszédnőjére.</p>
            <p>- Hát itt csupa rossz asszony és könnyelmü férfi él? - kérdezte naiv arccal.</p>
            <p>- Nem, édes barátom, jó asszonyok is vannak, s derék férfiakat is annyit találhat
               itt, mint akárhol másutt... De ezekről unalmas lenne beszélni, hát maradjunk inkább
               csak azok mellett, akik gavallérosan gondoskodnak a mindennapi témáinkról...</p>
            <p>A vacsora véget ért, a férfiak bevonultak a dohányzóba és a kártyaszobába, az
               asszonyok fölgyújtatták a nagy képesterem csillárait, ahol a vadászati évad alatt
               táncolni szoktak, de Masa hátramaradt az ebédlőben, s mutatóujját titokzatosan az
               ajkára tette.</p>
            <p>- Maga szenvedélyes táncos? - kérdezte halk hangon lovagjától.</p>
            <p>Saáry megrázta a fejét.</p>
            <p>- Nem hinném. Eddig legalább még sohasem próbáltam...</p>
            <p>- Vagy ég a vágytól, hogy a szép asszonyoknak udvarolhasson?</p>
            <p>- Attól tartok, hogy nem értek a nyelvükön.</p>
            <p>- Lássa, én a táncot talán az életemnél is jobban szeretem, de azért a maga kedvéért
               meg­hozom a legnagyobb áldozatot: lemondok egy félórára a bosztonról és a
               keringőről... Van magában olyan idegszál, mely a költői szépségekre reagál? Ha van,
               akkor semmitse szóljon, hanem kövessen, olyat mutatok magának, amit nyugalmazott
               államtitkár-korában se fog elfelejteni...</p>
            <p>Több zegzúgos folyosón át egy zárt, loggiaszerü erkélyre vezette a képviselőt, a vár
               egy bástyaszerü kiszögellésére, mely büszkén, hideg magasságban trónolt a végtelenbe
               vesző síkság fölött. Most mindenütt szűzi fehérség csillogott, a sötét erdőfoltok
               belevesztek a rájuk nehezedő hótömegbe, s távolról, a látóhatár szélén, sejtelemszerü
               hegykolosszusok ködvonalai váltak el az éjszaka sötétségétől. Világos, tündérmesébe
               illő éjjel volt, a fák gyémántos virág­esőben ragyogtak, valahol messze egy befagyott
               malomkerék silhouetteje sötétlett, s nagy, élettelen, szinte dermesztő hallgatás
               lebegett a téli álmát alvó világ fölött. És a fehér halál e misztikus birodalmában,
               akár egy karácsonyi gyermekmese, tündökölt néhány világos ablak a bástyafalak között,
               mint az élet égő és lobogó szimbóluma...</p>
            <p>- Szép? - kérdezte Masa asszony, oly halkan, mintha attól félne, hogy fölébreszt
               valakit...</p>
            <p>Saáry nem felelt, de pillantása reszketve szállt végig a havas síkságon és úgy
               tetszett neki, mintha a gyermek, aki mellette állott, maga is elválhatatlan lenne a
               hófehér tündérmesétől, mely káprázó szemei előtt megcsillant.</p>
            <p>- Gyönyörü! - akarta mondani, de nem volt rá képes, hogy érzéseit világos szavakkal
               kifejez­ze. E pillanatban attól tartott, hogy a gyémántos síkság, a zuzmaravirágos
               erdő és a hófehér asszony egyszerre eltünik szeme elől, ha ajkait könnyelmüen
               beszédre nyitja.</p>
            
         </div>
         <div type="chapter">
            <head>
                A reggeliző teremben.
            </head>
            <p>Színhely: a sajó-eörsi kastély egyik kisebb ebédlője, az úgynevezett Lipót-terem,
               mely onnan vette a nevét, hogy II. Lipót császár, a családi legendák szerint, valaha
               benne töltött egy éjszakát, mint Laczházy Istvánnak, a híres comesnek vendége. A
               császár megfakult arcképe most is ott függ az ebédlő sötétbarna tölgyfaburkolatán. A
               nagy, nyitott kandallóban óriási lán­gok lobognak, melyek mohó szenvedéllyel
               nyaldossák az antik tűzfogó vörösréz cifraságait. Csupa évszázados butordarab, de az
               asztal fehér abroszán virágok és ezüstneműek ragyognak, s a sarokban, a hatalmas
               szamovár alatt, misztikus kékséggel reszketnek a meggyújtott spiritusz tűznyelvei. Az
               ablakon túl végtelen hótömeg, melyben nyakig elsüppednek a falu szétszórt viskói, a
               tűlevelü erdőségek, a félelmetes hegypúpok, s mely valami kisérteties világossággal
               árasztja el a bástyába vágott reggeliző termet. A császár hálószobája ugyanis, a
               vadászat tartamára, afféle elegáns breakfest-room-má lépett elő, melyben száz
               kívánatos nyalánksággal várják az éhező vendégeket.</p>
            <p>A Lipót-teremben a fölszolgáló inasokon kívül e pillanatban csak egyetlen élő lény
               tartóz­kodik: Saáry képviselő, aki itt se tudott letenni arról a rossz szokásáról,
               hogy hat órakor a párnái közül kiugorjék. A többi férfi-vendég ma még korábban kelt,
               mint ő: a kürtszóra, mely a kastély udvarán a kora hajnali órákban fölharsant,
               mindnyájan elhagyták ágyukat, hogy szamojédoknak öltözködve, talpig bundában
               kóboroljanak a mértföldekre terjedő hósivatagon. Saáry azonban, akinek még sohase
               volt puska a kezében, élénken tiltakozott ama barbarizmus ellen, hogy az ártatlan
               nyulak életére törjön.</p>
            <p>- Udvarolni fogok az asszonyoknak, - mondta bizonyos könnyedséggel, mely mindeddig
               egészen idegen volt tőle. - Ez úgy hiszem, inkább istennek tetsző cselekedet,
               minthogy az ember védtelen kis proletárokat legyilkoljon.</p>
            <p>Saáryt tehát itt hagyták az asszony lovagjául, de a vadászok, akik irígykedve
               gondoltak a Lipót-terem korareggeli flirtjére, alaposan tévedtek: a kastély bájos
               vendégei csepp hajlandóságot se mutattak arra, hogy álmukat egy fényüző reggeli
               kedvéért megszakítsák. Tíz óráig mélységes csönd volt, s a lomha, téli nap már
               meglehetősen magasan járt az égbolton, mikor a komor­nákat hívó villamos csöngetyü
               hangosan szólni kezdett a folyosókon. Csakhamar kiderült, hogy a szép asszonyok nem
               ragaszkodnak az etikettes reggelihez, s az ágyukban elköltött teát sokkal többre
               becsülik a szertartásosan fölszolgált hideg sülteknél és pástétomoknál. A
               ven­dég­szobák ajtói mögött csinos szobaleányok tüntek el, akik hatalmas
               ezüsttálcákat cipeltek, s a budapesti friseuse, akit Laczházy táviratilag hivatott
               Sajó-Eörsre, délig unalmas tétlenségben lebzselt a kulcsárné szobájában.</p>
            <p>Saáry már kétszer is megreggelizett, végigkóstolta az összes nyalánkságokat,
               rágyújtott egy óriási cigarettára, jó ideig szemlélte az ablak alatt elterülő
               Szibériát, belebámult a kandalló lángjába, végigolvasta az összes ujságokat, mikor
               végre - az idő már tizenegyre járt - az első női vendég megjelent a Lipót-terem
               ajtajában. A kivételesen friss és korán kelő teremtés Masa asszony volt, aki egy
               pillanatig ragyogó szemmel, mulatságos grimászt vágva, állott meg a kis ebédlő,
               küszöbén... Jókedvét egy különös látvány okozta: Saáry bóbiskolva, lehorgasztott
               fejjel ült a kandalló mellett, s egyáltalában nem vett tudomást arról, hogy álmai
               fölött egy édes kis női lény virraszt...</p>
            <p>
               <hi>Masa (lábujjhegyen lopózkodik az asztalhoz, s mialatt két fürt
                  szőlőt s egy liliputi sandwichet elfogyaszt, szinte anyai gyöngédséggel nézi a
                  békésen szendergő fiatal urat. Saáry végre, a delejes pillantás hatása alatt,
                  lassan fölnyitja a szemét).</hi>
            </p>
            <p>
               <hi>Saáry (zavartan)</hi>: No de ilyet! Szavamra mondom, hogy tíz
               másodperccel ezelőtt még ébren voltam...</p>
            <p>
               <hi>Masa</hi>: Oly édesen aludt, mint egy pólyásbaba a dadája
               ölében!</p>
            <p>
               <hi>Saáry</hi>: Tulajdonképp nem is aludtam, csak mélyen elmerültem a
               gondolataimba.</p>
            <p>
               <hi>Masa</hi>: A haza sorsán töprengett? Maguk politikusok már korán
               reggel is a haza sorsán töprengenek? Vagy csak déli tizenkettőkor kezdik? Laczházy,
               azt hiszem, távolról se oly szorgalmas, mint maga, mert ő - ha jól tudom - télen csak
               kettőtől háromig borong a szegény haza sorsa fölött. Nem igazság, hogy ő ezért a
               rövid munkaidőért épp annyi fizetést kap, mint maga, Saáry!</p>
            <p>
               <hi>Saáry</hi>: Éppen Laczházy járt az eszemben, mikor az imént oly
               hirtelen meglepett.</p>
            <p>
               <hi>Masa</hi>: Annyi bizonyos, hogy a maga agymunkája különös fizikai
               jelenségekkel jár. Hallottam férfiakról, akik gondolkodás közben az asztalon
               dobolnak, mások malmosdit játszanak az ujjukkal, olyanok is akadnak, akik hatvan
               kilométeres sebességgel rohannak föl s alá a dolgo­zó­szobájukban, de maga az első
               nagy gondolkodó, aki egy-egy probléma megoldása közben horkolni szokott.</p>
            <p>
               <hi>Saáry (nem veszi figyelembe a gúnyolódást)</hi>: Csakugyan egy
               érdekes problémán törtem a fejemet.</p>
            <p>
               <hi>Masa</hi>: Nem vagyok indiszkrét, ha érdeklődöm a problémája
               iráni?</p>
            <p>
               <hi>Saáry</hi>: Nem, mert maga az egyetlen lény a földön, aki e különös
               kérdésbe világosságot deríthet. <hi>(Komolyan:)</hi> Mondja, Masa,
               csakugyan azt hiszi, hogy mi jó pajtások vagyunk?</p>
            <p>
               <hi>Masa</hi>: Mi a maga érzése?</p>
            <p>
               <hi>Saáry</hi>: Az enyém?</p>
            <p>
               <hi>Masa</hi>: Maga úgy érzi, hogy jó pajtások vagyunk?</p>
            <p>
               <hi>Saáry (egyszerüen)</hi>: Én csak azt tudom, hogy maga az első nő,
               akit egy pillanatig se tekin­tet­tem idegennek. Mikor másodszor beszéltünk egymással,
               az volt az impresszióm, hogy kicsiny gyermekkorom óta ismerem magát s hogy egy régi,
               álomszerü időben, melyre csak homá­lyosan emlékszem vissza, kézenfogva játszottam
               magával egy gyönyörü kert közepén, melyet azóta csak álmaimban látok viszont. Néha
               azt hiszem, hogy magának panaszoltam el gyerek­szívem fájdalmait, s a maga puha kis
               keze vigasztalt meg hosszú ideig az emberek rossza­sá­gáért. És ilyenkor
               hihetetlennek tartom, hogy magát csak hónapok óta ismerem, s hogy évekig élt és
               kacagott, anélkül, hogy minderről tudtam volna. Nem tartja ezt maga is különösnek? Én
               sokszor úgy képzelem, hogyha kis húgom volna, csak ahhoz ragaszkodhatnám oly
               fájdalmas szeretettel, mint magához... Gondolja, hogy ez elég a jó pajtássághoz? Ha
               igen, akkor a szívemből jó pajtása vagyok...</p>
            <p>
               <hi>Masa (meghatottan, de mosolygó arccal, mintha titokzatos dolgok
                  járnának a fejében)</hi>: Én már gyakran elgondolkodtam azon, hogy voltaképpen
               miért tekintem magát a legőszintébb barátomnak? Nem mondaná meg, hogy mit találok én
               magán, ami oly különös bizalmat kelt bennem? Saáry, magát senki se vádolhatja
               hiúsággal, hát elhiszi nekem ugy-e, hogy nem tartozik ama szép fiúk közé, akik az
               asszonyokat a legelső pillanatban meghódítják?... A külső jelek után itélve, azt se
               tartom valószinünek, hogy elegáncia tekintetében a velszi herceg babéraira pályáznék.
               Hízelgő szót még nem hallottam magától, az udvarlásban járatlanabb, mint egy ötödik
               gimnázista, az asszonyok nyelvét nem érti, sőt valljuk be, maga bizony néha
               veszedelmesen hasonlít azokra a savanyu világgyűlölőkre, akiket a nők hetedhét
               mérföldnyiről elkerülnek. És lássa, én mégis furcsán vagyok magával: néha úgy érzem,
               hogy a legnagyobb titkomat is el tudnám mondani magának, bizalmasabb vagyok magához,
               mint az édesanyám­hoz és sohase félnék attól, hogy valaha rossz és szívtelen tudna
               lenni hozzám... Nem mondaná meg, hogy mi ennek az oka? Én akárhogy is töröm a
               fejemet, nem tudom ezt a lélektani rébuszt megoldani.</p>
            <p>
               <hi>Saáry</hi>: A legnagyobb titkát is el tudná mondani nekem?</p>
            <p>
               <hi>Masa</hi>: Attól félek, hogy mindent el tudnék mondani magának.</p>
            <p>Mindketten az ablak mellett állanak, s pár percig némán gyönyörködnek a Svájcra
               emlékez­te­tő téli tájképben, mely a szemük előtt elterül. A dombok, az erdők, a
               házak, a hegyszakadékok szinte elmerültek a havas óceánban, csak a távoli vasuti
               töltés acélsinei csillognak ide az intenzív, fehér világosságban, mely a nagyszerüen
               romantikus tájkép fölött lebeg. Idebenn pompás meleg van s a két embert valami
               kifejezhetetlen gyönyörűséggel tölti el a raffinált kényelem, mely a jégország
               közepén, a biztos és puha fészekben körülveszi őket. Saáry a gyermek hűséges
               ragaszkodásával nézi a karcsúra fűzött, de pongyolaruhás Masát, aki néha-néha csipkéd
               valamit az édességekből, de aztán mosolyogva visszatér az ablakhoz.</p>
            <p>
               <hi>Saáry (végre megszólal)</hi>: Megveti maga a filisztereket?</p>
            <p>
               <hi>Masa</hi>: Jó szívem van, hát megbocsátok nekik. Én a gyilkost is
               meg tudom érteni...</p>
            <p>
               <hi>Saáry</hi>: Engem öreg papok neveltek föl egy rideg árvaházban, s
               azóta magamhoz hasonló szürke emberek társaságában töltöttem mostanáig az életemet.
               Az ultramodern dolgokhoz hát annyit se értek, mint a boszton-tánchoz. Meg kell hát
               bocsátania, ha olyasmit kérdezek magától, ami rögtön elárulja, hogy fantázia nélkül
               való filiszter vagyok...</p>
            <p>
               <hi>Masa</hi>: Már előre megbocsátottam.</p>
            <p>
               <hi>Saáry</hi>: Maga elvált az urától, s most mégis nyugodtan adja itt
               a háziasszonyt, holott jól tudja, hogy ezt az egész világ különösnek találja... Én, a
               szürke filiszter, már azt is különösnek találom, hogy beszélnek egymással s hogy
               együtt mutatkoznak azok előtt, akik házasságuk ideje alatt ismerték magukat. De ha
               ezt még meg is értem valahogy, az a szerep, amit maga a sajó-eörsi kastélyban
               játszik, már csakugyan titokzatos és érthetetlen előttem... Miért vált el az urától,
               ha erre a kitüntetésre érdemesnek tartja?... Nem találkozik itt olyan emlékekkel,
               melyek mostani élete harmóniáját megzavarják?... Vagy még most, a válás után is
               szerelem­mel gondol az urára? De hiszen akkor csak egyetlen szavába kerülne, hogy a
               régi viszonyukat fölújítsák!</p>
            <p>
               <hi>Masa (csöndesen megrázza a fejét)</hi>: Nem, édes barátom, én nem
               gondolok szerelemmel az uramra. Akkor se voltam szerelmes, mikor a tizenhatesztendős
               gyerekfejemmel feleségül men­tem hozzá... Egy nap - ez a nap minden leány életében
               elérkezik egyszer - én is össze­találkoztam azzal a férfival, aki jobbszabásu
               smokingot viselt, mint a többi, aki úgy beszélt velem, mint a felnőttekkel szokás, s
               akkor francia babáimat én is boldog fájdalommal zártam el mindörökre a subládom
               fiókjába... Mikor később kiderült, hogy a jószabásu smoking tulajdonosa a ruhatárán
               kívül mellesleg húszezer hold földet is a magáénak mondhat, s hogy ősei éles
               pallossal végeztették ki a lázongó parasztokat, a családi tanács fölfedezte, hogy
               sze­rel­mes vagyok, s én hálásan és könnyekig meghatva karoltam a jószívü óriásba,
               aki félelem­mel, csodálattal és lelkesedéssel töltött el... Az a nemes önfeláldozás,
               hogy valaki velem, az éretlen tacskóval akar végighaladni az életen, könnyekig
               meghatott és elérzékenyített... Mikor később rájöttem, hogy az imádott lovag helyett
               csak kényelmes és jóindulatu garde-ra tettem szert, már késő volt jóvátenni a hibát,
               amit oktalan gyerekfejjel elkövettem...</p>
            <p>
               <hi>Saáry</hi>: Utóbb megtudta, hogy Laczházy nem veszi túlkomolyan a
               hitvesi hűséget s ekkor csókot intett neki, pukkerlit vágott előtte és épp oly
               könnyüséggel libegett el az életéből, mint amilyennel valamikor beléje karolt...
               Rendben van... De miért ragaszkodik még most is hozzá, miért tartja legjobb
               barátjának, miért reprezentálja itt a szeretetreméltó háziasszonyt, miért vállalkozik
               arra a hőstettre, hogy egy egész vármegye pletyka-zsúrjainak hősnője legyen? Meg
               lehet ezt érteni józan ésszel? Maga megértené, ha más asszony volna a helyében?</p>
            <p>
               <hi>Masa (olyan pillantással ingatja a fejét, melyben a női lélek
                  minden alkotórésze együtt van: okosság, titokzatosság, kacérkodás, önfeláldozás,
                  komédia, affektáltság és pózolás)</hi>: Maga, szegény barátom, még nagyon kevéssé
               ismeri a barátnőjét, s így nem tudhatja, hogy engem ugyancsak nem lehet megérteni
               józan ésszel...</p>
            <p>
               <hi>Saáry</hi>: Kezdem hinni!</p>
            <p>
               <hi>Masa</hi>: Én nem vagyok olyan, mint a többi és elhiheti, hogy
               semmire se becsülném magamat, ha életemet az üres etikett-törvények szerint rendezném
               be... Mikor a házasság terhemre volt, hát gondolkodás nélkül visszaszereztem a
               szabadságomat, most, hogy az unalmas társadalmi törvények vannak terhemre, hát
               egyszerüen és könnyü szívvel megszabadulok tőlük... Laczházy nem az ideális férj,
               hanem az ideális jóbarát és én a barátaim megválasztását nem az anyakönyvvezető
               följegyzéseitől teszem függővé... Ennek a nagy gyereknek szüksége van rám és én egy
               sereg gonosznyelvü asszony kedvéért nem vagyok rá hajlandó, hogy szívtelenül
               elhagyjam... Magát se hagynám el, mert maga is egy éretlen, nagy gyerek, aki
               nagyképüen azt hiszi magáról, hogy érett ember...</p>
            <p>A beszélgetés itt abbamarad, mert délre jár az idő, s az asszonyok végre teljes
               toalettben jelen­nek meg a reggeliző-szobában. Egy inas jelenti, hogy a szánkók
               előálltak, s mindenki hangos zsivajjal igyekszik a kapu elé, ahol fölpántlikázott
               lovak és fantasztikus, piros-párnás alkot­mányok várakoznak a vendégekre.</p>
            <p>
               <hi>Masa (halkan Saáryhoz)</hi>: Maga velem jön?</p>
            <p>
               <hi>Saáry (ugyanoly halkan)</hi>: Akarja?</p>
            <p>
               <hi>Masa</hi>: Parancsolom!</p>
            <p>
               <hi>Saáry (kenetteljesen)</hi>: A jó gyermek legelső kötelessége, hogy
               szerény és szófogadó legyen...</p>
            
         </div>
         <div type="chapter">
            <head>
                Mozgay Sándor.
            </head>
            <p>A sajó-eörsi vadászatokat - hagyományos szokáshoz képest - műkedvelő szinielőadás
               fejezte be, mert a kastély szép asszonyvendégei, akik mindnyájan meg voltak győződve
               arról, hogy vol­taképp a színpadra születtek, válás előtt még egyszer magukba akarták
               bolondítani a könnyen hevülő vadászokat. A készülődések az egész házat fölforgatták;
               a folyosókon izgatottságtól tébolyodott szobalányok futkostak, a szobákban ruhákat
               próbáltak és szerepeket ismételtek, az ebédlőben pedig rögtönzött színpadot
               állítottak föl. A postamester, aki külön­ben is megszaporított személyzettel
               dolgozott a vadászati évad ideje alatt, az első próba előtt permanens fiókhivatalt
               szervezett a kastély földszintjén, hogy a Budapestről érkezett csoma­gokat
               kezelhesse. A láz, mely a készülődéseket kisérte, többé-kevésbbé mindenkit
               megőrjített, csupán Laczházy, a házigazda, őrizte meg derüs és zavartalan
               nyugalmát.</p>
            <p>- Hölgyeim, az isten szerelméért, ne izgassák magukat! - mondta jóindulattal a kövér
               ember, aki maga is elvállalt egy huszszavas szerepet, noha a memorizálással már az
               iskola padjaiban is állandóan ellenséges viszonyban állott. - Az izgalom tönkre fogja
               tenni a hangszálaikat, sőt a szépségüknek is megárt, ahogy Hufeland, a tudós doktor,
               kétségbevonhatatlanul bebizonyí­totta könyvében... Gondoljanak Duse Eleonórára és
               Sarah Bernhardtra, akik egy-egy új szere­pük előtt teljes két hétig légmentesen
               elzárkóznak az egész világtól...</p>
            <p>Az asszonyok nagyot csíptek a kövér házigazda karján, azt az ötletét azonban, hogy
               lég­mentesen elzárkózzanak a világ elől, gúnyos és megérdemelt kicsinyléssel
               fogadták...</p>
            <p>Az előadást megelőző nap délutánján Saáry egy új, ismerősnek tetsző vendéget
               pillantott meg a billiárd-teremben összegyült urak között. Negyvenévesnek látszó,
               elegáns férfi volt, aki szen­vedő mosollyal hallgatta a főispán beszédét, közben
               mélabúsan, szertartásos pózzal bólintva mindenfelé, mintha az egész társaság csak az
               ő ünneplésére gyült volna össze a tölgy­fa­burkolatos teremben. Látszott rajta, hogy
               nem közönséges ember; mesésen szép, szinte köl­te­ménybe való redingot-ja plasztikus
               előkelőséggel simult termetéhez, fejét öntudatos gőggel szegte hátra, de szemeiben
               poétikus szomorúság borongott... Saáry, mielőtt bemutatkozott volna neki, suttogva
               megkérdezte a házigazdát:</p>
            <p>- Ki ez?</p>
            <p>Laczházy megbotránkozva emelte karját a mennyezet felé.</p>
            <p>- Ember, nem szégyened magadat, hogy még ezt se tudod? Ha Shakespearet vagy Petőfit
               nem ismered, az még hagyján, sőt azt se veszem rossz néven tőled, ha a
               miniszterelnököt vagy a saját pártvezéredet nézed előkelő idegennek... De ezt a
               férfiút, ezt a félistent már csakugyan ismerned kell, ha reflektálsz arra, hogy
               komolyan kulturlénynek tartsanak...</p>
            <p>Kómikus megütődéssel rázta meg a fejét s halkan folytatta:</p>
            <p>- Ájulj el a csodálkozástól és meghatottságtól: a férfi, akivel szerencsés végzeted
               összehozott, nem más, mint maga Mozgay Sándor, a nagy és halhatatlan színművész,
               akinek megalko­tásával a magyarok istene végre jóvátette a nemzet évezredes
               megpróbáltatásait. Ő legalább - amint arcáról is láthatod - ezt hiszi. Önérzete
               különben teljes mértékben jogosult, hiszen tizenöt év óta minden lány szerelmes bele,
               s az asszonyok ideggörcsöket kapnak a gyönyö­rű­ségtől, ha a Váci-utcában találkoznak
               vele. Különben nemcsak az asszonyokat, de az ujság­írókat is kivétel nélkül
               megbabonázta. II. Rákóczi Ferencről és Kossuth Lajosról még félannyit se írtak az
               ujságok, mint Mozgay Sándorról, aki nem igen tüsszenthet anélkül, hogy a nyilvánosság
               erről pontosan ne értesülne... Elképzelheted tehát, micsoda könyörgésbe és pénzbe
               került, míg nemzetünk himcsalogányát rá tudtam venni arra az áldozatra, hogy a
               sajó-eörsi szinielőadást rendezze... Az én kedvemért talán le se jött volna, de a
               Masa kacér, ravasz és finom levelecskéjének végre nem tudott ellentállani... Lejött
               és nekünk szentelt az életéből harminchat órát... Illik, hogy hálásan boruljunk a
               lába elé... Ezért ne fecsegjünk hát tovább, hanem járuljunk eléje födetlen fővel s
               üdvözöljük a tekintetes haza nevében... Remélem, nincs kifogásod az ellen, hogy
               bemutassalak neki?</p>
            <p>- Nekem? Sőt alig várom, hogy megismerkedjem vele! - válaszolta titokzatosan a fiatal
               képviselő.</p>
            <p>Laczházy karonkapta képviselőtársát s odavezette a nagy színészhez a billiárdasztal
               mellé. A két férfi szótalanul kezet fogott, - Mozgay a megdicsőültek mosolyával,
               Saáry a vidéki ember szögletességével, - de a képviselő sunyi pillantása mögött
               valami gúnyos és gonosz furfan­gosság lappangott.</p>
            <p>- Óh, én már sokat hallottam a mesterről! - mondta szinte alázatosságszámba menő
               hódolattal.</p>
            <p>- Csak hallott?</p>
            <p>- Fájdalom, csak hallottam, mert magam elvileg nem járok színházba. De van két bájos,
               öreg barátnőm, akik egyszerüen szerelmesek a mesterbe. Ezek az ezüsthaju nők
               valósággal könnyez­nek boldogságukban, ha a nagy, a híres, a halhatatlan Mozgay
               Sándorról beszélhetnek... Sejti mester, hogy kik ezek az én öreg barátnőim?</p>
            <p>Mozgay szelíd borongással ingatta meg bánatos abbé-fejét, anélkül, hogy a kérdésre
               válaszolt volna.</p>
            <p>- Nem sejti? - kiáltott föl csodálkozva Saáry képviselő. - Nem is gondolja, hogy
               kikről beszélek? Ez különben természetes is, hiszen alig van asszony Magyarországon,
               aki a mestert lelkesedésével el ne halmozná... Ez a két édes teremtés azonban
               százszor különb, mint a többi. Csak annyit árulok el, hogy a legjobb szívük van egész
               Budapesten, hogy a hajuk már régóta az ezüst színében csillog, s hogy épp oly
               dolgosak és szerények, mint amily rajongó szeretettel gondolnak éjjel-nappal a
               legnagyobb színészre... Nos, még mindig nem találja el, hogy kikről van szó?</p>
            <p>- Még mindig nem, - mondta Mozgay Sándor.</p>
            <p>- Akkor nincs más hátra, mint hogy megmondjam a nevüket is... Tehát két aranyos,
               fehérhaju leányról beszélek, akik közül az egyiket Zsófiának, a másikat Josephine-nek
               hívják s akik boldogan és elégedett szívvel surolják fényesre a kilincseket és
               törülgetik hajnaltól napestig a butorokat, s közben mindig csak arra az egyetlen
               férfira gondolnak, akinek kedvéért egész életükben minden más férfiról
               megfeledkeztek... Ez a férfi Ön, kedves mester, Zsófia és Josephine kisasszonyok
               pedig a testvérnénjei. Hat hónap óta lakom a Zsófia és Josephine kisasszonyok fedele
               alatt, de másról, mint Önről, még eddig nem sikerült beszélnem velük... Magát
               emlegetik, ha kora hajnalban fölkelnek, hogy a konyhát befűtsék, ha délelőtt a
               vásár­csarnokba eltipegnek, ha ebéd után fáradtan elszunyókálnak, ha este - félig már
               leragadt szempillákkal - a frissen pörkölt kávét darálják. Mindig csak magát, mindig,
               mindig mintha dolgos életükben Ön volna a jókedv, a napsugár és a boldogság... De ez
               a napsugár - fájdalom - csak a Zsófia és Josephine kisasszonyok lelkében csillog. Hat
               hónap óta még nem voltam oly szerencsés, hogy önt, kedves mester, csak
               egyetlenegyszer is ott láttam volna a nénjei szerény udvari lakásában... Most azonban
               itt van és megszoríthatom a kezét és ha visszamegyek, bizonyára boldoggá fogok tenni
               két bájos, öreg dámát azzal a hírrel, hogy szemtől-szembe láthattam hírneves
               öccsüket, akiért minden pillanatban meghalnának...</p>
            <p>A ravasz Saáry látszólag bókokat és kedvességeket mondott a nagy művésznek, de a
               körül­állók, akik élénk figyelemmel kisérték a beszélgetést, nagyon tisztában voltak
               vele, hogy Mozgay Sándor, puritán nénjeiről hallva, nem érzi magát a legjobban... A
               mélabús színész húsz év óta tiszteletreméltó ambicióval játszotta az életben az
               arisztokratát, a maga fajtája­beliekkel csak felületesen érintkezett, ellenben
               beteges vonzalommal csüggött azokon a főrangu mecénásokon, akik leereszkedésükkel
               kitüntették. A színháznál azt beszélték róla, hogy nem is játszik szívesen a
               demokrata szerzők darabjaiban s a grófnői dilettáns szárny­próbálgatásai sokkal
               jobban izgatják, mint a merész, de közrendi osztályból származott tehetségek
               remekművei. Évekkel ezelőtt - előkelő barátja jóvoltából - szerencsésen bekerült az
               exkluziv kaszinó tagjai közé s azóta elvileg csak olyan emberekkel lépett bizalmas
               viszonyba, akik ősi kastélyukban laktak, udvarmestert tartottak s résztvettek a
               montecarlói galamblövő versenyeken...</p>
            <p>- Igen? Csakugyan ismeri őket? - kérdezte a nagy színész kissé savanyu arccal, mikor
               Saáry képviselő végre egy méla akkorddal búcsút vett Zsófia és Josepbine
               kisasszonyoktól.</p>
            <p>Laczházy, aki a jó házigazda tapintatával egyszerre megérezte, hogy vendégét ki kell
               szabadítania kellemetlen helyzetéből, most türelmetlenül tapsolni kezdett:</p>
            <p>- Elég a beszédből, ne szórakozzunk tovább, hanem lássunk már az után, amiből
               élünk... Negyvennyolc óra mulva meg kell jelennünk a nyilvánosság előtt, itt van
               tehát a legfőbb ideje, hogy a komoly próbákat megkezdjük...</p>
            <p>Idegesen betuszkolta a hölgyeket és urakat a kivilágított próbaterembe, de Masa
               asszony, aki a műkedvelő-társaság primadonnájaképp szerepelt, s egész nap a
               szobájában maradt, hogy a szerepével foglalkozhassék, egy pillanatra visszatartotta
               Saáryt az ebédlő ajtajában.</p>
            <p>- Hogy tetszik magának Mozgay Sándor? - kérdezte a képviselőtől.</p>
            <p>- Milyen minőségben? Mint színész, vagy mint magánember?</p>
            <p>- Mondjuk, hogy mint színész.</p>
            <p>- Erre, fájdalom, nem válaszolhatok, mert a színpadon még sohase láttam. De mint
               magán­emberről már régóta megvan róla a véleményem.</p>
            <p>- És az?</p>
            <p>- Üreslelkü, sivár és gonosz komédiásnak tartom, aki csak annak szenteli az életét,
               hogy önmagából pogánykori kultuszt űzzön. Nem hiszem, hogy a régi pogányok annyira
               imádták volna a bálványaikat, mint ahogy ez a hiú és affektáló ember önmagát imádja.
               Magának nem ez a véleménye róla?</p>
            <p>Masa gondolkodva rázta meg a fejét.</p>
            <p>- Én a tökéletes férfi ideáljának tartom, - mondta mély meggyőződéssel.</p>
            <p>- Komolyan beszél?</p>
            <p>- Ha maga úgy ismerné, mint én, alkalmasint ugyanez lenne a véleménye felőle. Azt
               hibáztatja benne, hogy tudatában van talentumának és értékének? Ez, édes barátom, épp
               úgy hozzá­tartozik az igazi férfiassághoz, mint a bátorság, a gyöngédség, vagy a
               becsület. Mennyivel különb és nemesebb race ez, mint a sok üres és fecsegő műbohém,
               aki egy egész hosszú életet végigléháskodik! Ha fiatal lány volnék, attól tartok,
               hogy már az ősz haja és a negyvenéves kora ellenére is beleszerettem volna...</p>
            <p>- És így? - kérdezte Saáry keserüen.</p>
            <p>- Igy? A magam korabeli vénasszony már nem követhet el olyan gyerekességeket, hogy
               beleszeressen valakibe...</p>
            <p>A próbateremben csöngettek s a beszélgetés abbamaradt, mert a lelkiismeretes Masát
               köte­lességei a színpadra szólították. De Saáry nem követte barátnőjét, hanem tünődve
               ott maradt az ebédlőben. Az járt a fejében, hogy voltaképp minden asszony egyforma s
               hogy a hitvány pózolóknak a világ teremtése óta mindig nyert ügyük volt azoknál a
               bájos teremtéseknél, akik naiv illuziójukat a legjózanabb valóságnál is többre
               tartják. És e tudatban majdnem oly rossz estéje volt, mint húsz évvel ezelőtt, amikor
               vacsora nélkül feküdt le néha a hideg árvaház hálószobájában.</p>
            
         </div>
         <div type="chapter">
            <head>
                A párbaj.
            </head>
            <p>Röviddel a sajó-eörsi vadászatok után Saárynak lovagias ügye támadt, mely meglehetős
               port vert föl s a fiatal képviselő nevét a nyilvánosság előtt egy csapásra népszerűvé
               tette. A lapok nagy cikkeket írtak róla, ezzel a címmel: <hi>A
                  purifikáló Saáry.</hi> Egy ujság kijelentette, hogy ez az ember, akit tegnap még
               senkise ismert, voltaképp a parlament lelkiismeretét képviseli...</p>
            <p>A lovagias ügy előzményei a pártklubban játszódtak le, ahol e napokban eleven élet
               folyt; az ellenzék szokatlanul kemény ostromot intézett a kormány ellen s esténkint
               gondbaborult hadvezérek és hangos közkatonák töltötték meg a kivilágított termeket.
               Arról volt szó, hogy a kabinet dolga Bécsben se áll a legjobban, hogy az uralkodó már
               elejtette a miniszterelnököt, s hogy az okos és erélyes akciónak most okvetlenül
               kormánybuktatás lesz a vége. Az ellenzék vezérkara ragyogó optimizmussal ült
               haditervei fölött, a kormány feje pedig, aki fáradtabb volt, mint valaha, erőltetett
               és természetellenes jókedvvel védte megingott pozicióját.</p>
            <p>A vitarendező bizottság, mely az ellenzék parlamenti hadjáratát vezette, hivatalosan
               négy tagból állt, de mindenki tudta, hogy tulajdonképp csak egyetlen férfi dolgozik
               láthatatlanul a kulisszák között. Ez a férfi Vereczkey Sándor volt, a bodrogközi
               képviselő. Kifelé éleseszü, lelkes és makulátlan hazafinak tartották, intimusai
               azonban rég tudták róla, hogy politikai kalandor. Csavartagyu, ravasz és mindenre
               elszánt ember hírében állt, akit halandó aligha tudna zavarba hozni, de akit legjobb
               barátai is képesnek tartottak arra, hogy a kövéren termő, buja völgyek kedvéért
               minden lelkifurdalás nélkül leszálljon a hideg elvek magaslatáról... A lángoló
               hazafi, köznyelven szólva, perfid és közönséges panamista volt. Beszédeit borongó
               fájdalommal olvasták a perifériákon, de talán ugyanabban az időben, mikor a vidéki
               olvasó­körök egyhangu lelkesedéssel választották dísztagjaik sorába, s mikor a
               lakomákon öblös kupákat ürítettek egészségére, ő titokban a miniszterekkel konferált,
               akiket pár órával azelőtt még lelketlen hazaárulóknak minősített. A klubban az a
               misztikus babona keringett, hogy Vereczkey Sándor legalább öt példányban egzisztál;
               ez a különös hit onnan eredt, hogy a bodrogközi képviselőt állítólag ugyanabban a
               pillanatban meg lehetett találni öt különböző miniszter várótermében. A kedélyes
               csevegők közt, akik a déli órákban a parkettes miniszteri társalgókat megtöltötték,
               mindig ott lehetett találni a véresszáju ellenzéki képviselőt, aki anekdotákat
               mesélve, jóízü szivarfüst mellett várakozott arra, hogy a kegyelmes úr színe elé
               kerüljön. És mikor a párnázott ajtó kinyílt s a miniszter honfibútól megkopaszodott
               feje egy pillanatig láthatóvá lett a délelőtti napfényben, a kegyelmes úr mindig őt,
               a modern Petur bánt vette, legelsőnek észre s nyájas gesztussal, bizalmasan
               hunyorítva így szólott hozzá:</p>
            <p>- Parancsolj!</p>
            <p>A szegény szabadjegykérők, a vidéki tanítók ügyefogyott pártfogói, az idétlen Ferenc
               József-kabátot viselő falusiak, akik vörös kezüket szűk glacé-keztyűkbe bújtatták s
               reszketve gondoltak arra, hogy pár pillanat mulva egy eleven miniszter színe előtt
               fognak állani, ilyenkor bámulva és megzavarodva tekintgettek a barnaruhás kis öreg
               után, aki a kegyelmes úr karján tünt el az impozáns szárnyas-ajtók mögött. Mi keresni
               valója van egy ellenzéki kép­viselőnek a kereskedelmi miniszternél? Ezeknek az
               árkádiai pásztoroknak még sejtelmük se volt róla, hogy a Vereczkey Sándor
               aktatáskájában láthatatlan kincsek hevernek; finom kis szubvenciók, nagyszerü vasúti
               engedélyek, dúsan jövedelmező patikák irományai, melyek egy éjszaka alatt súlyos
               ezresbankókká változnak...</p>
            <p>A pártvezér, aki maga féltékenyen óvakodott minden inkorrektségtől, idegesen
               legyintett a kezével, ha képviselőtársa dolgait néha futólag szóba hozták előtte.</p>
            <p>- Mindenkit megrágalmaznak - mondta kedvetlenül, - akinek a közélet körül érdemei
               vannak. A mosóné-pletykák nem fognak rávenni arra, hogy pártom legértékesebb harcosát
               elejtsem...</p>
            <p>A nagyfejűek barátsága kiváltságos poziciót teremtett Vereczkey számára a pártkörben,
               s bár mindenki tudta róla, hogy jó pénzért akár az édesapját is eladná, senkise
               követte el azt a meg­gondolatlanságot, hogy véleményét nyílt színen éreztesse vele.
               Saáry Géza volt a legelső, aki a bálványt egy téli estén le akarta dönteni
               trónusáról...</p>
            <p>A fiatal képviselő az öreg Nyitray Ádám előtt szóba hozta, hogy másnap, -
               interpellációs nap lévén, - kérdést akar intézni a kormányhoz a kivándorlási botrány
               ügyében, mely a sajtót napo­kon át foglalkoztatta. Félórával a bizalmas beszélgetés
               után Vereczkey elfogta képviselőtársát az olvasószobában.</p>
            <p>- Hallom, hogy holnap interpellálni készülsz! - mondta kissé impertinens hangon,
               miután Saáryval leereszkedőleg kezet fogott. - Igaz ez?</p>
            <p>- Igaz.</p>
            <p>- Nem gondolod, hogy már maga ez a kijelentésed is illojális?</p>
            <p>- Amennyiben?</p>
            <p>- Amennyiben vannak bizonyos formaságok, amelyektől még a legzöldebb fiatalság örve
               alatt se lehet eltérni. Ezek közé tartozik az is, hogy a képviselők csak pártjuk
               tudtával szólalhatnak föl a Ház plénumában. Kinek jelentetted be, hogy a kivándorlás
               ügyében interpellálni akarsz?</p>
            <p>Saáry szelíden megrázta a fejét.</p>
            <p>- Senkinek, - mondta csöndes hangon.</p>
            <p>- Ez esetben légy kegyes tudomásul venni, hogy interpellációd most egyáltalában nem
               aktuális s hogy holnap minden fölszólalástól tartózkodnod kell. Ez a kérdés nem
               tartozik azok közé, melyekben a párt a nyilvános pertraktálást szükségesnek tartaná.
               Ennyit a holnapi tervedről. A jövőre vonatkozólag pedig szerényen arra kérlek, hogy
               lángoló, szónoki temperamentumodat, melyet különben nagyra becsülök, akkorra
               tartogasd, mikor abban pártod is gyönyörködni akar. Rendben vagyunk?</p>
            <p>A fiatalember gúnyosan bólintott.</p>
            <p>- De mennyire! Holnap el fogom mondani interpellációmat, de neked viszont
               szabadságodban áll, hogy beszédem elől a folyosóra menekülj.</p>
            <p>Vereczkey arca szinte eltorzult a haragtól.</p>
            <p>- Azt mondod, hogy figyelmeztetésem dacára is beszélni akarsz? - kérdezte
               elképedve.</p>
            <p>- Azt mondom, hogy mindig föl fogok szólalni, ha erre a lelkiismeretem kényszerít. A
               lelkiismeretemet épp oly kevéssé rendelem alá a pártfegyelemnek vagy taktikázásnak,
               mint annak a szempontnak, hogy valamelyik miniszter megharagszik.</p>
            <p>- Kit vádolsz azzal, hogy a miniszterek haragjával törődik?</p>
            <p>- Legfölebb azokat, akik a miniszterek előszobáiban őszüljek meg. Azokat, akik nyílt
               színen véres haditerveket eszelnek ki, de titokban az ellenséggel paktálnak. Azokat,
               akik a színpadon a jellemeket ábrázolják, de a kulisszák mögött jövedelmező üzleteken
               törik a fejüket. Meg­bo­csáss, nekem ilyen régimódi elveim vannak, de tekintetbe kell
               venned, hogy mindeddig falun éltem, ahol az emberek még kissé ostobák és
               elmaradtak...</p>
            <p>- Úgy látszik, nemcsak ostobák, de meglehetősen arrogánsak is... A te példád legalább
               ezt bizonyítja...</p>
            <p>A kis dialog, melynek híre már félóra mulva érthetetlen módon kiszivárgott a
               politikusok és ujságírók közé, jelentőségénél sokkal nagyobb port vert föl; az
               elhangzott gorombaságokat merész fantáziával kiszínezték, sokan biztosan tudták, hogy
               Saáry vén panamistának nevezte képviselőtársát, sőt annak a pletykának is akadtak
               hivői, hogy a kiváló férfiakat csak a klubszolgák energiája akadályozta meg a
               tettlegesség elkövetésében. Néhány kormánypárti lap a közélet purifikátoraként
               emlegette Saáry Gézát, de a pártbeli ujságok mindenáron való okvetetlenkedésnek
               bélyegezték a fiatal képviselő eljárását. Utóbb kiderült, hogy Vereczkey­nek elszánt
               hívei vannak a pártban, akik - Isten tudja miért? - habozás nélkül síkra szálltak
               érte. Maga a vezér is elkeseredve vett tudomást a szégyenletes belviszályról s a
               lesújtó nyilat­ko­zatok, melyekkel a csúf epizódot kommentálták, arra kényszerítették
               Saáryt, hogy egy udvarias, de rövid levél kapcsán bejelentse kilépését a pártkörből.
               Mielőtt azonban a dolgok idáig fejlődtek volna, a két fél meztelen karddal állt
               szemben egymással a vívóterem porond­ján... Mindketten sápadt dühvel támadtak, de a
               sors az öregebb gladiátornak kedvezett; Saáry jókora sebet kapott s vagy két hétig
               fájdalmas lázzal hevert elhagyott hónapos szobájában.</p>
            <p>Mikor az igazmondás mártirja - egy lap így nevezte Saáry Gézát - március elején,
               kissé megfogyva lábra állott, jó ideig elérzékenyülve és táguló tüdővel sétálgatott a
               napsugaras utcákon... Később, estefelé, egyszerre eszébe jutott a barátnője, aki
               betegsége alatt ibolya­bokré­­tákat küldözgetett neki s egy konflissal elhajtatott a
               Masa asszony lakására. Maga se tudta miért, de hirtelen kimondhatatlan vágy fogta el,
               hogy a fiatal asszony édes gyermek­hangját meghallja, s néhány órán át szótalanul
               üljön a zongora mellett, míg barátnője szeszé­lyesen és álmodozva kalandozza végig a
               melódiák birodalmát. Masa azonban nem borult a nyakába, mint ahogy betegágyán lázas
               fejjel elképzelte, hanem megdöbbenve csapta össze láttára a kezecskéit.</p>
            <p>- Édes barátom, maga borzasztó színben van... Eddig se volt valami kövér legény, de
               most ijesztően lesoványodott... Most le fog ülni és megiszik egy csésze forró teát,
               reggel pedig - akár akarja, akár nem, - sietve leutazik a Quarneróra...</p>
            <p>Masa asszony utóbb sajátkezűleg kiszolgálta cinikus vendégét, majd melléje ült és
               hosszu prédikációt tartott neki. Ezt mondta:</p>
            <p>- Kedves fiam, maga még nem nőtt ki a gyerekcipőiből, hiába adja itt nekem a
               megállapodott politikust... Látszik, hogy nincs egy jó asszony az oldala mellett, aki
               megóvja attól, hogy ostobaságokat elkövessen... Hát maga még komolyan hisz a tanító
               bácsi oktatásában, hogy az őszinteség a legnagyobb erények egyike?... Nem tudja, hogy
               a tanító bácsik évezredek óta bolondítják a gyermekeket? Az őszinteséget, édes fiam,
               csupán az amerikai vasútkirályok, a kétéves bébék és a paralitikus öregek engedhetik
               meg maguknak... A többiek, - az okosak, az erősek, szóval az élet igazi művészei, -
               még tévedésből se vetemednek oly könnyelműségre, hogy őszinték legyenek valakihez,
               mert jól tudják, hogy ezzel a saját maguk halálos ítéletét írnák alá... Mi szüksége
               volt magának arra, hogy erkölcsbiróként lépjen föl egy oly országban, ahol az
               erkölcsbirák csekély kivétellel a hajléktalanok menhelyén végzik az életüket? Ha csak
               annyi gyakorlati esze lett volna, mint egy tizenöt éves bakfisnak, akkor mindennap
               ragyogó szemmel tudakozódott volna az öreg Vereczkey egészsége után, ahelyett, hogy
               meggondo­latlanul panamistának nevezze... Maga bízvást a saját útján haladhatott
               volna akkor is, ha csak gondolatban kritizálja meg ezt a mindenható, vén gazembert...
               A purifikátorok, szegény barátom, már a bibliai Ádám óta éhenhalnak... Mindezeket
               különben már a kilencéves fiúk is tudják, csak maga ragaszkodik konokul ahhoz az
               álomvilághoz, amelybe - vakon és siketen - begubózta magát...</p>
            <p>Komolyan, anyai fontoskodással beszélt, míg Saáry bűnbánólag tette a kezét a szívére
               és így szólott:</p>
            <p>- Igaz, csak szidjon össze, mert megérdemlem... Térdeltessen ki a sarokba, írassa le
               velem száz­szor, hogy az őszinte gyermek virgácsot érdemel, én belátom, hogy a
               legnagyobb bünte­tés­re is rászolgáltam... Fájdalom, még csak azt sem igérhetem meg,
               hogy hamarosan meg­­javulok...</p>
            <p>Masa szigorúan fölhúzta az orrocskáját, a lábával pedig energikusan toppantott.</p>
            <p>- Ha nem akarja, hogy örökre levegyem a kezemet magáról, akkor jó fiu módjára
               engedelmes­kedni fog nekem... A jövőben sohase fog többé saját gyerekfejére
               hallgatni, hanem mindenben kötelességtudólag tanácsot kér tőlem... Magának égető
               szüksége van egy jó kis nőre, akinek a kisujjában is több a tapasztalása, mint az
               ilyen éretlen és ideálista tacskóknak... Megértette?... Ezután ne halljam hát többé,
               hogy őszinte mer lenni valakihez, kivéve az okos és hűséges barátnőjét, akinek minden
               gondolatát bevallhatja... Így lesz, mert én akarom, punktum... És most haza fog menni
               és sietve becsomagol s addig vissza nem tér Budapestre, amíg legalább öt kilóval meg
               nem hízik... Nagyokat fog sétálni a tenger partján, hatfogásos lakomákat eszik végig,
               egy kicsikét minden este becsíp és semmire se gondol, csak arra, hogy a kis
               pajtásának sűrűen küldje a szebbnél-szebb anzikcokat... A hazára majd addig
               szívességből én fogok vigyázni...</p>
            <p>Saáry behunyta a szemét és így válaszolt:</p>
            <p>- Minden úgy lesz, ahogy parancsolja, kis anyácskám... Meg se állok a tengerpartig,
               engedel­mesen meghízom öt kilóval, s a panamistáknak alázatosan előre köszönök... Meg
               fogja látni, hogy a tanév végén egyest kapok a magaviseletből...</p>
            
         </div>
         <div type="chapter">
            <head>
                A tengerparton.
            </head>
            <p>Mikor Saáry, elutazása napján, búcsúzkodás végett megjelent a barátnőjénél, Masa
               váratlan és meglepő hírrel fogadta.</p>
            <p>- Tudja, mi az ujság? Nagyszerü utitársat szereztem magának s most már igazán nyugodt
               vagyok, hogy nem esik semmi baja. Egy édes, drága asszony fog magával utazni, aki
               arra született, hogy minden kiskoru és gyámoltalan embernek a védőangyala legyen.
               Eltalálja, hogy kire gondolok?</p>
            <p>- Az öreg Perkátay grófnőre, a Szent Szívek címü jótékonysági egyesület
               díszelnöknőjére. A jellemzésből legalább azt hiszem...</p>
            <p>- Édes fiam, az öreg Perkátay grófnőtől maga bízvást kieshetnék a kupéból, rossz
               vonatba szállhatna, s úgy meghülhetne, hogy két hétig se kelne föl az ágyából. Az én
               védőangyalom azonban meg fogja magát óvni minden bajtól. Ha most se találja ki, hogy
               Mariskáról van szó, akkor bátran megsütheti az emberismeretét...</p>
            <p>Mariska - amint tudjuk - a Laczházy huga volt, a Masa egykori sógornője, akihez az
               elvált asszony, a beállott változások után is, szinte beteges rajongással
               ragaszkodott. Mariska - mi tagadás - meg is érdemelte, hogy kivételes teremtésnek
               tartsák. Még fiatal asszony volt - most töltötte be a huszonhetedik esztendejét - de
               mióta, három évvel ezelőtt, özveggyé lett, végképp és hősiesen lemondott arról, hogy
               benne még ezután is a szeretnivaló asszonyt lássák. Mariska a jóságra, az
               emberszeretetre, a szerénységre és derűs alázatosságra rendezkedett be. A szerel­mi
               titkár szerepét épp oly nagyszerűen betöltötte, mint amily készséggel vállalkozott
               arra is, hogy barátnői helyett ecetes ugorkát és cseresznyebefőttet készítsen. De
               leginkább akkor volt elemében, ha ismerősei házában beteg akadt; Mariska, aki
               ilyenkor hivatása magaslatára emelkedett, a köténye mellett nagy kulcscsomóval
               gazdasszonykodott délelőttönkint az idegen konyhákban, délután pedig érdekes
               történetekkel mulattatta a szeszélyes és unatkozó pácienst.</p>
            <p>- Meg tudja becsülni, mit jelent az, hogy Mariska most állandóan ott lesz az oldala
               mellett? - kérdezte Masa asszony lelkesedve.</p>
            <p>Saáry tréfás meghatottsággal mormogott, Masa pedig elmesélte, hogy sógornője meghűlt
               a sajó-eörsi vadászatokon s a családi tanács emiatt szigorúan elrendelte, hogy három
               hétig sós levegőn kurálja magát. Mariska eleintén hallani sem akart afelől, hogy
               barátnőit ily hosszu ideig árván hagyja, de mivel életében még sohase látott tengert,
               végre is elszánta magát arra az áldozatra, hogy ripszbutorai, befőttes üvegei és
               régimódi nippjei közül kimozdul.</p>
            <p>A fiatal képviselő, aki ünnepélyesen megigérte Masának, hogy jó és engedelmes fiucska
               mód­jára fog viselkedni, már az úton meggyőződött róla, hogy csakugyan jóságos
               védőangyalra tett szert. A pályaudvaron Mariska ügyelt föl rá, hogy a csomagjait el
               ne hagyja s mielőtt szoba­leányával éjjeli nyugalmára visszavonult volna, előbb
               aggódva megkérdezte utitársát:</p>
            <p>- Van hálófülkéje?</p>
            <p>- Minek az?</p>
            <p>- Annak, hogy ne összegyűrve és agyonfáradva érkezzék meg kora hajnalban Fiuméba.
               Közön­séges kupéban nem utazhatik, mert akkor a szemét reggelig le nem hunyja. Várjon
               csak, majd mindjárt beszélek a hálókocsi kalauzával...</p>
            <p>Mariska - rövid tárgyalás után - kibérelt Saáry számára egy véletlenül üresen maradt
               háló­sza­kaszt s miután lelkére kötötte, hogy gondosan betakarózzék, maga is
               visszavonult a fülkéjébe.</p>
            <p>A három tagból álló társaság délelőtt együtt hajózott át Abbáziába s mivel a tengeren
               gyönyörü idő fogadta őket, egyszerre az az érzésük támadt, hogy valami varázslat
               folytán, egyetlen éjszakán át, a világ másik oldalára, a tavasz és napsugár hazájába
               kerültek. A Quarnero vize csillogott az aranyos verőfényben s a Monte-Maggiore kacér
               hósipkája nevet­séges nagyzolásnak látszott előttük. Távolról idefehérlettek a
               chersói és vegliai sziklák, a kis tengerszorosban füstokádó gőzösök szántották a
               kékbe játszó opáltengert s a partok felől, ahol otromba gyárépületek huzódtak meg a
               kopár hegyoldalban, friss szellő csapott az arcukba. A hóval födött Karszt tetején
               robogó vonatok felhőfoszlánya lebegett, de itt édes és illatos tavasz volt, mintha a
               tegnapi jégsivatagból hirtelen valami exotikus meseországba kerültek volna, ahol
               pálmák és citromfák virulnak. Mariska meghatva, könnyes szemmel nézett a tenger
               köd­be­vesző síkságára, melyen millió aranyfolt reszketett, de utóbb ijedten és
               aggódva pillantott Saáryra, aki álmodozó arccal hajolt ki a hajó korlátján.</p>
            <p>- Vigyázzon, még beleszédül a vízbe, annyira elmerül a gondolataiba... És tűrje fel a
               kabátja gallérját, mert itt hideg van és nagyon könnyen torokgyulladást kaphat...</p>
            <p>Saáry és Mariska asszony a Südstrand egyik regényes penziójában szálltak meg, melynek
               abla­kai és erkélyei a tengerre nyíltak; - ez a szerencsés körülmény arra indította
               őket, hogy jó ideig a vizet nézzék, ahelyett, hogy a podgyászukat kicsomagolták
               volna. Mariska utóbb össze­ismerkedett a házvezetőnővel, aki előzékenyen fölajánlotta
               neki a szolgálatait s tiz perc múlva már viharos érdeklődéssel kérdezősködött az
               isztriai húsárak, piaci viszonyok és érdekesebb pletykák felől. Saáry, miután látta,
               hogy itt nem igen veszik hasznát, sietve megmosdott és átöltözött, majd hosszabb
               terepvizsgálatra indult a tengerparton. Előbb Ikáig sétált, majd villa­moson
               átrándult Voloscába s jóideig lustálkodva kószált a festői és ütött-kopott olasz
               házak között. Félkettő volt, mire hazatért s Mariska a penzió előcsarnokában gyöngéd
               szemre­há­nyás­sal fogadta:</p>
            <p>- Hol jár ennyi ideig étlen-szomjan? És vékony felöltőt hord, mintha legalább is
               julius vagy augusztus volna?... Ez a napsugár csak ragyog, de nem melegít, s mi sem
               könnyebb annál, mint hogy egy kiadós influenzát szerezzen magának... Most azonban
               siessen az ebédhez, úgyse kap már meleg és tisztességes ételt...</p>
            <p>Mariska és Saáry a következő napokban hihetetlenül összebarátkoztak egymással s
               reggeltől estig kettesben kószáltak a tengerparti sziklák között, sőt negyednap már
               együtt rándultak ki Pólába, hogy a hadikikötőt és az amfiteátrumot megnézzék. A
               négyórai út alatt hosszan, bizal­masan és őszintén beavatták egymást eddigi életük
               történetébe. Mariska sokat beszélt az uráról, aki a legnemesebb férfi volt a földön
               (ilyen embert - mondta - meg sem érdemelnek az asszonyok), majd letörölte a könnyeit
               és egy hirtelen fordulattal áttért azokra az apró bajokra, melyekkel a falusi
               gazdálkodás együtt jár. Saáry csakhamar megtudta, hogy barátnője micsoda elveket vall
               a befőttkészítés dolgában s nem egy értékes tudnivalót sajátított el az apró
               barom­fiak tenyésztéséről is. Az őszinteség, mellyel a derék Mariska megtisztelte,
               arra ösztönözte a képviselőt, hogy ő is leplezetlenül kitárja lelkivilágát s bőven és
               részletesen emlékezzék meg arról az időszakról, amikor kizárólag rossz kávéból és
               fényűző álmokból élt. Mariska meg­hatva és részvéttel hallgatta végig, aztán - isten
               tudja, miféle logikus összefüggést talált a két téma között - meglehetősen különös
               kérdéssel fordult a képviselőhöz. Ezt kérdezte tőle:</p>
            <p>- És az asszonyok sohasem érdekelték?</p>
            <p>- Az asszonyok csak a boldog embereket érdeklik - mondta Saáry elgondolkodva. - Nekem
               mindig csak az járt az eszemben, miből fogom előkeríteni év végén a
               vizsgadíjaimat.</p>
            <p>- És most? - folytatta konokul Mariska.</p>
            <p>Saáry ravaszkodva elmosolyodott.</p>
            <p>- Most? Amint tudja, már rég végeztem a vizsgáimmal, ilyen gondjaim tehát évek óta
               nincsenek többé...</p>
            <p>- Édes barátom, én nem a vizsgái iránt érdeklődöm, hanem szíve és az érzései iránt.
               Most se gondol álmodozva a szép asszonyokra? Most is a politika a legfőbb gondja?
               Nekem bátran bevallhat mindent, bizonyos lehet benne, hogy a titkát híven és
               becsületesen megőrzöm...</p>
            <p>- Hát csakugyan olyan a külsőm, mintha szerelmes volnék valakibe? - kérdezte
               cinikusan a fiatalember.</p>
            <p>- Nem, a külseje csakugyan nem olyan. - mondta komoly arccal Mariska asszony. - Aki
               így látja, az bizonyosra veheti, hogy a csődtörvény százszor jobban érdekli az
               asszonyoknál és a szerelemnél. De nekem - lássa - csodás talentumom van abban, hogy a
               szerelmes embert ezer lépésről is megismerem, s nagyon csalódnám, ha maga e percben
               nem egy drága kis terem­tésre gondolna, akit irigy hegyek és érzéketlen hullámok
               választanak el magától. Nem igaz? Meri a szemembe mondani, hogy nem találtam el az
               igazságot?</p>
            <p>Saáry jó darabig tünődve nézte a gyöngén hullámzó vízfodrokat, majd így
               válaszolt:</p>
            <p>- Kedves nagyságos asszonyom, én e pillanatban nem egy drága kis teremtésre gondolok,
               hanem a vidéki takarékpénztárra, mely a minap azzal bízott meg, hogy kétszáz
               váltókeresetet nyújtsak be a törvényszékhez. Nem a szerelmi búbánat gyötör tehát,
               hanem az a gondolat: mi lesz a sürgős váltópöreimből, amíg én könnyelmüen és
               lelkiismeretlenül lebzselek itt egy idegen országban...</p>
            <p>Mariska nem firtatta tovább a barátja szívügyeit, hanem egy kissé sértődött arccal
               merült el az angol regénybe, melyet hazulról magával hozott. Három napig nem hozta
               szóba a titokzatos kis nőt, akire a tengeri út közben célzott, a negyedik nap estéjén
               azonban diadalmasan be­kopogtatott a Saáry szobájába.</p>
            <p>- Nem alszik? - kérdezte jókedvüen.</p>
            <p>- Dehogy. Most írom a tizedik képes levelezőlapot...</p>
            <p>- Akkor jőjjön ki egy percre, mert mutatni akarok valamit...</p>
            <p>A képviselő kiváncsian sietett ki a folyosóra, ahol Mariska egy telegrammal a kezében
               várako­zott rá.</p>
            <p>- Olvassa - mondta boldog izgatottsággal.</p>
            <p>A táviratot Masa asszony küldte s arról értesítette benne Mariskát, hogy a reggeli
               vonattal Abbáziába érkezik, mert egy pillanatig se bírna Budapesten maradni abban a
               tudatban, hogy drága Mariskája idegen földön betegen fekszik...</p>
            <p>- Maga betegen fekszik? - kiáltott föl a képviselő csodálkozva.</p>
            <p>Mariska szerényen, ravasz pillantással sütötte le a szemét.</p>
            <p>- Nem érti, csakugyan nincs annyi sütnivalója, hogy a taktikámba belelásson? Azt
               írtam neki, hogy szörnyű módon influenzás vagyok, mert elhatároztam, hogy mindenáron
               idecsalom. Haragszik érte? Nagyon elítél a hazugságomért?...</p>
            <p>Saáry nem válaszolt a kérdésre, hanem egy eszeveszett mozdulattal magához ölelte a
               barát­nő­jét s viharosan, szinte tébolyodott örömmel kezet csókolt neki. Mariska
               nagynehezen elhárí­totta a rohamot, óvatosan egy sarokba vonult a telegrammjával,
               majd ezt mondta:</p>
            <p>- Hát mégis csak van valaki, aki a kétszáz váltóadósnál is jobban érdekli?... Az
               ilyen komoly emberről, mint maga, ezt már csakugyan nem hittem volna... Jó, jó, csak
               maradjon a helyén, mert csöpp híjja, hogy az előbb is agyon nem szorított... Most
               szépen jőjjön le vacsorázni, az­tán feküdjék le, hogy korán reggel fölkelhessen...
               Mert ugyebár, megteszi nekem azt a szíves­séget, hogy kora reggel bekisér Fiuméba, s
               velem együtt megvárja a budapesti gyorsvonatot?</p>
            
         </div>
         <div type="chapter">
            <head>
                Eső.
            </head>
            <p>Korán reggel. A Monte-Maggiore fölött nehéz felhők lebegnek, a tenger aggasztóan
               hullámzik s néha egy-egy hideg esőcsepp hull a fázkolódó pálmákra. Minden zöld, de a
               nedves, ősziesen borzogató időjáráshoz képest ez a szín szánalmas és stilustalan. A
               parkban még egy lélek se jár, a boltok zárva vannak, csak egy elkeseredett villamos
               robog nagyképü csilingeléssel Volosca felé. A fürdővendégek még mélyen alszanak a
               lebocsátott redőnyök mögött, s az egész kép inkább egy unalomba süppedt vidéki város,
               mint egy klimatikus üdülőhely benyo­mását kelti.</p>
            <p>A molón, melyhez egy didergő, viharverte gőzös van láncolva, mindössze hat személy
               hem­zseg: két álmos háziszolga, egy köhögős öreg úr a leányával, s Mariska asszony
               meg Saáry képviselő. Mariska talpig érő gummiköpenyeget s szürke selyemsipkát visel,
               Saáry hosszú mencsikoffot, aminőt már csak a kisebb mezővárosokban élő
               segédtelekkönyvvezetők hordanak. A deprimáló időjárás ellenére mindketten frissek és
               jókedvüek, s látható izgatott­ság­gal várják, hogy a hajóhidon álló és sűrűn ásítozó
               kapitány az indulásra jelt adjon. Végre megkondul a hajó harangja s mindketten helyet
               foglalnak a fedélzeten. Rémes búgás, mely az egész Quarnerót fölveri s melynek
               hallatára az összes villák és penziók megremegnek, kisér­teties lánccsörgés s a hajó
               nekiindul a nyugtalankodó víznek, mely fölött sötétszürke fátyol lebeg. Cherso és
               Veglia egészen eltünnek a ködben s a Karsztból egy árva sziklafal se látszik.</p>
            <p>
               <hi>Mariska</hi> (hosszú pillantást vet a hajót ostromló hullámokra):
               Nem úgy érzi magát, mintha valahol az északi tengeren járna?</p>
            <p>
               <hi>Saáry</hi>: Én ezt a ködös és misztikus szürkeséget százszor
               szebbnek találom, mint a napsütést, kék vizet és a hajók körül leselkedő delfinek
               raját. Egy norvég legenda jut az eszembe, melyet gyerekkoromban olvastam s mely épp
               úgy megfogta a fantáziámat, mint ez a fájdalmas, szomoru és poétikus ködvilág.
               Gyerekkoromban az volt az álmom, hogy zuhogó záporban, ólmos felhők alatt fogok
               kóborolni az óceán hullámain...</p>
            <p>
               <hi>Mariska</hi> (akiben a legszebb látvány se tudja megölni a gondos
               és pedáns háziasszonyt): Kapott reggelit a penzióban?</p>
            <p>
               <hi>Saáry</hi> (hősies tiltakozással): Ki gondol a reggelire, mikor a
               forrongó hullámhegyek tetején táncol? Maga nyomorult tejeskávéról ábrándozik, mikor a
               természet legfenségesebb színjáté­kát nézheti?</p>
            <p>
               <hi>Mariska</hi>: Kedves barátom én attól félek, hogy magát nem a köd
               és a tenger lelkesíti föl ennyi­re, hanem az a gondolat, hogy félóra múlva partra
               szállhat Fiuméban... Tegye a kezét a szívé­re, és vallja be őszintén: nem gondol most
               százszor szívesebben a fiumei pályaudvarra, mint az óceán hátán végigszáguldó
               szélvészre?</p>
            <p>
               <hi>Saáry</hi>: Már megbocsásson...</p>
            <p>
               <hi>Mariska</hi>: Maga az államvasút öreg podgyászhordóira most sokkal
               poétikusabb lángolással gondol, mint a sirályokra és albatroszokra, melyek a tajtékzó
               hullámok fölött repkednek...</p>
            <p>
               <hi>Saáry</hi>: Nem értem...</p>
            <p>
               <hi>Mariska</hi>: De én értem és bizonyos vagyok benne, hogy maga csak
               komédiázásból szaval itt nekem a norvég legendákról, mert az esze nem a vízen és a
               felhőkön jár, hanem a piszkos, kőszénszagú pályaudvaron, ahová a budapesti gyorsvonat
               ötnegyed óra múlva berobog... Legyen férfi és ismerje be őszintén, hogy amíg itt
               nekem gyönyörü frázisokat mond, azalatt folyton a perceket számlálja s idegesen,
               türelmetlenül, gyerekes gyűlölettel nézi a ködöt, mely a fiumei molót eltakarja
               előlünk... Sokkal öregebb asszony vagyok, semhogy a szerelmes férfit ezer közül is
               föl ne ismerném...</p>
            <p>
               <hi>Saáry</hi>: Maga nem hisz abban, hogy az ember barátságot is
               érezhet egy asszony iránt?</p>
            <p>
               <hi>Mariska</hi>: Erről a témáról minden hónapban olvasok egy-egy
               szerkesztői üzenetet, abban a napi­lapban, melyet gyerekkorom óta járatok... A
               szerkesztői üzenetek írója öreges makacs­ság­gal hisz a férfiak és nők közt dúló,
               önzetlen barátságban, én azonban meg vagyok győződve róla, hogy az efelé fenkölt
               érzéseket még a legöregebb férfi is csak a tisztes és fehérhajú matronák számára
               tartogatja... Masához még a hetvenéves aggastyánok is aligha közelednének önzetlen
               barátsággal... Ez képmutató meghazudtolása volna a természetnek, mely az ilyen bájos
               kis teremtéseket alkotta...</p>
            <p>
               <hi>Saáry</hi>: Sohasem bántanám meg egy tiszteletlen gondolattal
               se...</p>
            <p>
               <hi>Mariska</hi>: Kedves barátom, az asszonyok néha azokat a
               gondolatokat találják tiszteletleneknek, melyek a férfiak előtt - legalább elméletben
               - tisztességeseknek látszanak... A szép kis nők - ezt bízvást elhiheti nekem -
               nincsenek mindig elragadtatva azoktól a férfiaktól, akik önzetlen barátsággal
               közelednek hozzájuk... Ezt különben maga épp úgy tudja, mint én, de sokkal gyávább,
               semhogy az igazi érzéseit be merné vallani előttem...</p>
            <p>
               <hi>Saáry</hi>: Biztosítom, hogy téved.</p>
            <p>
               <hi>Mariska</hi>: Saáry, nekem már leánykoromban is az volt a
               legkedvesebb foglalkozásom, hogy a szerelmesek panaszait meghallgattam, s az
               akadályokat, jóságos tündér módjára, elhárítottam az útjokból... Mint tizenötéves
               bakfis, édes könnyeket hullattam, ha a nálam idősebb leányok a szívemen kisírták
               magukat, s mióta asszony vagyok, csak akkor érzem jól magamat, ha a szerelmesek körül
               a jóságos gondviselés szerepét játszhatom... Elhiszi, hogy boldognak sze­ret­ném
               látni a kis Masámat, aki a legszebb és legédesebb asszony az egész világon? Elhiszi,
               hogy magát se tartom rossz fiúnak? De nem, most már nem is akarom, hogy válaszoljon,
               mert éppen elég volt a norvég hangulatból... Jőjjön, kisérjen le a szalonba, mert a
               maga ködvilága veszedelmesen forogni kezd körülöttem...</p>
            <p>Saáry lekiséri a sápadt Mariskát, aki behunyt szemmel dől hátra a szalon
               plüsskanapéján, maga pedig visszatér a fedélzetre. Negyedórán át szótalanul nézi a
               veszettül táncoló hullá­mokat, míg végre, közvetetlen közelében, egyszerre csak
               feltünik a kikötő forgóhídja... A hajó lassan síklik végig a záporban rakodó gőzösök
               között s pár pillanat múlva horgonyt vet a molónál. Mariska mosolyogva megjelenik a
               rézburkolatú lépcsőzeten, s bágyadtan kapasz­ko­dik a barátja karjába.</p>
            <p>
               <hi>Mariska</hi>: Éppen ideje volt! Mondhatom, hogy nem születtem
               tengerésznek.</p>
            <p>Nagynehezen kerítenek egy zárt kocsit, mely a végkép tönkreázott utcákon át kiviszi
               őket a vasúti állomáshoz. A gyorsvonat érkezéséig még több idejük van húsz percnél, -
               ez az a húsz perc, mely sokkal idegesebbé teszi az embert, mint rendes körülmények
               között két egész hónapi várakozás. Mariska helyet foglal a váróteremben, Saáry pedig
               - ideges unalmában - cigarettára gyújt. Végre megszólal a jelzőcsöngetyű, s a
               budapesti vonat hóval födött lokomo­tivjával begördül a pályaudvarra. Az utasok közt
               rögtön föltünik a prémekbe és shawlokba burkolt Masa asszony, aki szeles sietséggel,
               rózsásra pirult arccal ugrik le a kupé lépcsőjéről. Oly üde és jókedvü, mintha öt
               perccel ezelőtt lépett volna ki a fürdőszobájából. A tizennégy­órás utazás
               egyáltalában nem látszik meg rajta.</p>
            <p>
               <hi>Masa</hi> (megpillantja Saáryt és Mariskát, s ámultan csapja össze
               a kezeit): Na hallod, na hallod!</p>
            <p>
               <hi>Mariska</hi> (a nyakába ugrik és viharosan össze-vissza csókolja a
               barátnőjét).</p>
            <p>
               <hi>Masa</hi>: A táviratod után azt hittem, hogy egy szegény haldoklót
               fogok viszontlátni, akinek már csak percei vannak hátra az életből. De hiszen te
               pompásabb színben vagy, mint valaha!</p>
            <p>
               <hi>Mariska</hi>: Tegnap még haldokoltam, de arra a hírre, hogy te
               vonatra ültél drágám, rögtön ki­ugrottam az ágyból. Nem hallottál soha a lélektani
               alapon való gyógyulásról?</p>
            <p>
               <hi>Masa</hi>: Szegény Mariskám, te, ugylátszik, mint notórius szédelgő
               fogod befejezni az életedet! (Saáryhoz, akivel közben barátságosan kezet rázott:) Mi
               történt magával?</p>
            <p>
               <hi>Saáry</hi>: Velem?</p>
            <p>
               <hi>Masa</hi>: Meghízott és olajbarnára sült, mintha legalább is
               félévig harcolt volna az arabok ellen, az afrikai sivatagban. Szóval, alávalóan
               becsaptatok, gyermekeim, de most már mindegy, úgy kell nekem, ha oly csacsi voltam,
               hogy ily közönséges csalásnak fölültem. Most azonban sies­sünk reggelizni, mert
               mindjárt rosszúl leszek az éhségtől.</p>
            <p>A kis társaság kocsiba ül s az Európa-szálló kávéháza elé hajtat, hogy itt várja be
               az abbáziai hajó indulását. A két asszony szerelmesen egymáshoz bújik s még melegében
               elintézi az összes budapesti pletykákat. Saáry - bár az eső még mindíg zuhog - úgy
               érzi, hogy a tengeren aranyos verőfény csillog, a házak tavaszias napsugárban
               fürdenek, s az utcákon kivétel nélkül boldog és elégedett emberek járnak, akik nyájas
               és biztató pillantásokat vetnek feléje. A kávé­házban az az impressziója, hogy most
               issza életében a legjobb kávét s az egyiptomi ciga­rettá­ban, melyre rágyújtott,
               finom és egzotikus illatokat fedez föl. A csirkefogó olasz pincért kedves és puritán
               nyárspolgárnak, a kávést önzetlen emberbarátnak s Mariskát valami mese­beli jó
               szellemnek nézi, akinek hasonmásai eddig csak a szorgalmas gyermekek számára írt
               tündérregékben szerepeltek. Hogy a Masa ezüstös hangja, édes nevetése, graciőz
               karcsúsága micsoda érzéseket kelt benne, arról egyáltalán nem bírna számot adni
               magának. Csupán azt érzi, hogy két-három esztendőt szívesen elengedne az életéből, ha
               Masa most lehúzná a keztyűjét s ő a szíve szerint kezet csókolhatna neki...</p>
            <p>Később valamennyien beszállnak a hajóra, mely fürgén kikanyarodik a fiumei kikötőből.
               Az eső eközben eláll, a Karszt kopár sziklái fölött megjelenik a legelső napsugár. A
               nagy, fehér hajókon, az otromba gyárkéményeken délies verőfény tűz végig s a Monte
               Maggiore fehér hósipkája élesen megcsillan a napsütésben. Saáry furcsának és
               érthetetlennek találja, hogy míg az idejövetel közel egy óráig tartott, most öt-hat
               perc múlva már kikötnek az abbáziai molón. A tengerbe nyúló földnyelven világos ruhás
               asszonyok és selyemsipkás urak sürgölődnek s a hegy­oldalban álló villák és penziók
               tarka színekkel rajzolódnak a tavasziasan fűszeres leve­gőbe.</p>
            <p>A két asszony a kiváncsi tömeg sorfala közt vonul ki a hajóból és Saáry boldog,
               büszke és mégis szerény pillantással nyugtázza a néma elismerést, mely a Masa szőke
               fürtjei körül rep­ked. A pálmákon esőcseppek sziporkáznak, a hotelablakok égnek a
               napfényben és a kiraka­tok­ban kívánatos apróságok kacérkodnak a sétálók százaival. A
               tenger felolvasztott zafírként csillog, s szerelmes gyöngédséggel símogatja a parti
               sétatér szikláit.</p>
            <p>Öt perc múlva megérkeznek a penzióba, ahol a kis pesti asszony számára fejedelmi
               lakosztályt foglaltak le. Masa a lépcsőföljárat előtt sietve búcsút vesz a
               barátjától.</p>
            <p>- Én most levetem a fűzőmet - mondja - és jót fogok lustálkodni délig, mert a
               hálókocsiban egész éjjel nem tudtam lehunyni a szememet. Mariska mesélni fog nekem,
               hogy könnyebben elaludjam, maga pedig elgyalogol Lovranáig s ezalatt folyton arra a
               kimondhatatlan boldog­ságra gondol, hogy ma délben szomszédom lesz az
               asztalnál...</p>
            <p>Saáry kezet csókol a hölgyeknek, de mielőtt távoznék, Masa bizalmas és alamuszi
               pillantással néz a szemébe.</p>
            <p>- Azt hiszem, hogy jól fogunk mulatni hármacskán, - mondja nevetve. - Ahogy magunkat
               ismerem, azt hiszem, hogy felségesen mulatunk...</p>
            
         </div>
         <div type="chapter">
            <head>
                A féltékeny Saáry.
            </head>
            <p>Este egy olasz művésztársaság rendezett hangversenyt a penzióbeli közönség
               szórakozta­tására, s az asszonyok, akik fenékig ki akarták üriteni az élvezetek
               kelyhét, dekolletált ruhában, hajukban nyíló rózsákkal jelentek meg a szálloda
               halljában. A zsúfolt előcsarnokban csakhamar minden érdeklődés feléjük fordult; Masa
               a tizennyolcadik századbeli, rózsásfehér pasztellképekre emlékeztette a szálloda
               férfivendégeit, Mariska pedig - akiről csak most derült ki, hogy még cseppet sem
               érett meg a komoly gardedám szerepére - a Hungáriát jelképező, egészséges és bájos
               teremtés benyomását keltette a felcicomázott asszonyok körében.</p>
            <p>Saáry, aki a Masa jóvoltából maga is gyöngyvirágot tűzött a smokingja gomblyukába,
               gyönyör­ködve, de kissé elámult arccal nézte a csodamódra megfiatalodott, pusztai
               özvegyet.</p>
            <p>- Szeretném tudni, mit pózolt itt eddig a meghiggadt matróna szerepében! - mondta
               vállat­von­va. - Tudja, hogy minden férfi magát nézi? Akinek ilyen válla van, az ne
               játssza a szerelmesek védőangyalát, hanem törődjék elsősorban a saját maga
               dolgaival... Nézze csak azt a fehérhajú bácsit ott a sarokban; szegény most már a
               második pápaszemét is az orrára biggyeszti, csak­hogy magát még jobban szemügyre
               vehesse...</p>
            <p>- Csúfolódik, mert vénasszony létemre kivágott ruhát vettem magamra? - szólott
               Mariska szégyenkezve.</p>
            <p>Masa azonban lelkesedve magához ölelte a barátnőjét.</p>
            <p>- Drágám, esküszöm neked, hogy mindnyájunk között te vagy itt a legszebb! Ha csak
               sejtel­med is lenne róla, hogy milyen bájos vagy, sohasem öltöznél többé sötét és
               öreges ruhákba. Ha én férfi lennék, biztosítalak, hogy verseket írnék hozzád...</p>
            <p>Mariska - ennyi bók hallatára - pirulva sütötte le a szemét, a további udvariaskodást
               azonban megakadályozta az a jókedvű társaság, amely hangos örömmel közeledett a
               Masáék aszta­lá­hoz. A társaság egy rózsásarcú öreg úrból s két cigányképű
               vasgyúróból állott, akikben ötven lépésnyiről meg lehetett ismerni a civilbe öltözött
               huszártiszteket. A három férfi oly boldog lelkesedéssel üdvözölte Masát, mint az
               afrikai fenevadak közt kószáló angol a misszionárius kunyhóját.</p>
            <p>- Maga itt? - kiáltotta boldogan az öreg úr, aki az első pillanatban olyasféle
               mozdulatot tett, mintha az egész világ szemeláttára a keblére akarná ölelni a fiatal
               asszonyt.</p>
            <p>Masa egy tréfás mozdulattal elhárította magától a szeretetnek ezt a kitörését, aztán
               megismer­tette régi barátait a zavartan maga elé pillantó képviselővel.</p>
            <p>- Ez Saáry, a híres politikus, aki most új erőt gyűjt a tengerparton, hogy a kormányt
               kimélet­lenül összezúzhassa... Ez a három úr pedig a nevezetes Szentkúthy-familia,
               vagy - mint otthon némi túlzással nevezik őket - a szent család... Különben hajdani,
               legkedvesebb szomszédaim, akik mindíg gavallérosan gondoskodtak róla, hogy ne
               szűkölködjem udvarlókban... A derék fiúk állandóan inspekciót tartottak, nehogy a
               lacházi kastélyt egy pillanatra is unalmasnak találjam...</p>
            <p>A beszélgetésből csakhamar kiderült, hogy az öreg úr azonos a szentkúti nábob néven
               ismert sokszoros milliomossal, aki a fiaival együtt két héten át vendége volt a
               Sándor Henrik fő­herceg yachtjának. Sándor Henrik főherceg évenkint kétszer
               megfordult a felföldi vadász­kas­télyban, s a vendégszeretetet, mely annyi
               feledhetetlen élvezethez juttatta, most azzal hálálta meg, hogy Szentkúthyékat
               magával vitte Dalmáciába. Az <hi>Arany Sirály</hi> két hétig kószált a
               rongyos dalmát halászfalvak között, s fejedelmi utasát csak tegnap tette le Brioni
               szigetén, ahol a főherceg az influenzás trónörököst meglátogatta.</p>
            <p>- A fenséges úr - mondta a fiatalabbik Szentkúthy - udvariasan fölajánlotta, hogy
               bárhova elvitet bennünket az <hi>Arany Sirállyal...</hi> Elmehettünk
               volna Indiába vagy Japánba is, de mi habozás nélkül Abbáziát választottuk, mert egy
               titokzatos sejtelem megsúgta nekünk, hogy itt a földkerekség legszebb asszonya
               várakozik ránk...</p>
            <p>Később az is kiderült, hogy a két fiú aktív huszártiszt, aki ez idő szerint korlátlan
               szabadságot élvez, mert az ezrednél teljes mértékben osztották a főhercegnek azt a
               kifejezett aggodalmát, hogy a fiatal Szentkúthyak egészségi állapota megkívánja az
               erőteljes tengeri levegőt.</p>
            <p>- Maguk betegek? - kérdezte a kezét összecsapva Masa asszony, miután a két élettől
               duzzadó, nyulánk oroszlánkölyket egy gyöngéd pillantással végigsímogatta.</p>
            <p>János és György, - így hívták a szenvedő huszárokat - fájdalmas arccal horgasztották
               le a fejüket.</p>
            <p>- Hát nem látja, hát nem olvassa le az arcunkról, hogy mind a ketten a végét járjuk?
               Se nem eszünk, se nem alszunk, s a lélek már hónapok óta csak hálni jár belénk... A
               lélektől ez annál furcsább, mert magunk - nagy elkeseredésünkben - egyáltalában nem
               fekszünk le hajnal előtt.</p>
            <p>Az öreg úr, aki frisseség dolgában bízvást vetekedhetett a fiaival, utóbb elmesélte a
               dalmáciai út történetét s mivel pompás és jó humorú elbeszélő volt, szenzációs, új
               pletykákkal mulattatta a csillogó szemmel figyelő asszonyokat. Minthogy a hangverseny
               gyorsabban véget ért, mint az öreg Szentkúthy előadása, a két asszony
               közlelkesedéssel fogadta azt az ajánlatot, hogy az estét a tengerparti kávéházban
               fejezzék be. Mielőtt azonban Masa és Mariska a köpönyegüket lehozatták volna, Saáry
               bágyadtan kijelentette, hogy fejfájása miatt - őszinte sajnálatára - kény­telen
               búcsút venni a társaságtól.</p>
            <p>- Le akar feküdni? - kérdezte megütközve Masa asszony.</p>
            <p>- Mondja inkább, hogy meg akarok enni egy fél kiló aszpirint, - válaszolta
               mártirmosollyal a képviselő.</p>
            <p>Masa durcásan vállat vont, de Mariska óvatosan közelebb húzódott a barátjához.</p>
            <p>- Édes fiam, nem gondolja, hogy őrültség, amit cselekszik? - súgta fejcsóválva.</p>
            <p>- Őrültség, hogy lefekszem, ha a fejem fáj?</p>
            <p>- Még pedig a legnagyobbak egyike, amit életében elkövetni fog! Hát azt akarja, hogy
               ez a két fiú szabadon és ellenőrzés nélkül udvarolhasson Masának? Na, jőjjön, vegye
               gyorsan a kalap­ját, mert bizony isten, mindjárt megharagszom...</p>
            <p>A társaság megivott a kávéházban néhány üveg pezsgőt, elhuzatott egy-két nótát az
               Abbáziá­ban vendégszereplő pesti cigánnyal, aztán - mivel lefeküdni még mindíg korán
               volt - hosszú sétát tett a holdfényes tengerparton. Az öreg úr eközben folytatta
               leleplezéseit Európa ural­ko­dó családjairól, - fizetség gyanánt mindössze azt
               kötötte ki, hogy Masa belekaroljon, - a fiúk pe­dig előadták azokat a kuplékat,
               amelyekkel egy bécsi színész az <hi>Arany Sirály</hi>-on a fő­herceget
               mulattatta. A fiumei világító-torony már abbahagyta éjjeli jeladásait, mikor Masa,
               hosszabb lelki küzdelem után, végre a lefekvést szóba hozta...</p>
            <p>Korán reggel, midőn a hajnali fölkeléshez szokott Mariska az ebédlőben megjelent, egy
               mozdulatlan emberi szobrot talált a rézveretes kredenc előtt: a szobor, mint utóbb
               konstatálta, Saáry képviselő volt. A fiatal politikus jó darabig nem vette észre a
               Mariska belépését, de mikor barátnője gyöngéden vállon veregette, ijedten és
               megzavarodva ugrott föl a helyéből.</p>
            <p>- Maga talán egy élőkép-előadásból tart főpróbát? - kérdette a jólelkű Mariska
               kiváncsian. - Úgy látom, a búsuló juhászra készül, de figyelmeztetem, hogy egy
               pásztorbotra is szüksége lesz, ha pontos és élethű alakítást akar produkálni...</p>
            <p>Saáry, aki eddig értelmetlen arccal meredt maga elé, most egyszerre megragadta a
               Mariska asszony kövér és jólápolt kezecskéjét.</p>
            <p>- Csakugyan oly jó hozzám, mint amilyennek hetek óta mutatkozik? - kérdezte lihegve,
               mi­közben arca csak úgy vonaglott a fölindulástól.</p>
            <p>- Kételkedik benne?</p>
            <p>- Nem kételkedem és éppen ez az oka, hogy egy nagy, igen nagy szívességet kérek
               magától.</p>
            <p>- Mi az?</p>
            <p>- Arra kérem, hogy ne legyen most oly fiatal, mint tegnap este volt, mikor minden
               férfi magát nézte, hanem változzék vissza ismét azzá a jóságos teremtéssé, aki a
               korát meghazudtolva, oly nemes őszinteséggel játssza a könyörületes matróna
               szerepét.</p>
            <p>- Édes barátom, amint látja, ehhez igazán nincs szükségem valami kolosszális színészi
               tehet­ségre...</p>
            <p>- Oh, nagyon is szüksége van rá, mert maga igazán messze van még attól a kortól,
               mikor az asszo­nyok tiszteletreméltó érzéseket keltenek a férfiakban. Fájdalom,
               sokkal bájosabb, sem­hogy egészen meg tudnék feledkezni a koráról, de mivel tudom,
               hogy a jósága még a szépsé­génél is nagyobb, hát behunyom a szememet és naivul
               elhitetem magammal, hogy egy tipegő nagymama áll előttem, akinek nincs egyéb gondja,
               mint hogy az egész világot boldoggá tegye... Ugy-e, megengedi, hogy a szívemet
               kiöntsem, hogy a nagy és keserves fájdalmamat elsírjam?</p>
            <p>Mariska szeliden bólintott.</p>
            <p>- Sírja el, fiam, - mondta résztvevő hangon, miután a fűtött kályha mellett helyet
               foglalt.</p>
            <p>- Egész éjjel nem hunytam be a szememet, - folytatta Saáry, - mert mindíg az járt a
               fejemben, hogy Masát nemsokára örökre elveszítem... Eddig még magam előtt is
               letagadtam, hogy kamasz módjára szerelmes vagyok, de az éjjel, fájdalom, nagyon is
               tisztába jöttem az érzé­seimmel... Kis nagymamám, ne kacagjon ki, de én nem tudok
               többé élni Masa nélkül... Eddig szá­nalomraméltó pulyáknak tartottam a szerelmes
               férfiakat, de most, fájdalom, a magam példá­ján tanultam meg, hogy vannak helyzetek,
               melyekben még a leghidegebb cinizmus is csődöt mond... Talán ez az oka, hogy sohase
               volt részem asszonyi szeretetben, de most rettenetesnek tünik föl a gondolat, hogy
               életem legelső, igazi szeretetéről lemondjak...</p>
            <p>- És miért akar lemondani róla, maga nagy csacsi?</p>
            <p>- Hát nem látta, hogy Masa egész éjjel a fiatalabb huszárral kacérkodott? Hajnalig se
               volt a számomra egyetlen jó szava, de ezt nem is csodálom, hiszen nem vagyok oly
               önhitt, hogy magamat ezzel a csinos legénnyel összehasonlítsam... Mondja meg
               őszintén: képesnek hisz maga egy szép asszonyt arra, hogy reám, a savanyú fickóra, jó
               szemmel nézzen?</p>
            <p>Mariska komolyan rázta meg a fejét.</p>
            <p>- Én legfölebb csak magamról beszélhetek, - mondta alamuszi arccal, miközben
               vizsgálódva végignézte a kétségbeesett fiatal embert. - Nekem csakugyan az a nézetem,
               hogy a maga tekin­tetétől még a legédesebb tej is megsavanyodnék, legalább az éjjel,
               hízelkedés nélkül szólva, oly kiállhatatlan volt, hogy egyszerűen megborzadtam
               magától. De az asszonyok - amint tudja - nagyon különös teremtések, s így az se
               lehetetlen, hogy Masának éppen az ünnepies kiállha­tatlanságával imponál... De
               akárhogy is van, a huszártól nem kell tartania, mert ez a fiú - bizto­sítom róla -
               sohase fogja elrabolni a szegény kis Masája lelki nyugalmát...</p>
            <p>- Gondolja? - kérdezte kipirulva a képviselő.</p>
            <p>- Gondolom, fiam.</p>
            <p>Saáry egy darabig tünődve nézett maga elé, majd így szólott:</p>
            <p>- Azért mégis elengednék egy-két évet a leendő anyósom életéből, ha a fenséges úrnak
               hirtelen eszébe jutna, hogy Szentkúthy György urat egy indiai utazásra magával
               vigye...</p>
            
         </div>
         <div type="chapter">
            <head>
                Szerelmi vallomás.
            </head>
            <p>Az istenke - ha nem is szó szerint - de meghallgatta a szegény Saáry imádságát: a
               Szent­kúthyak másnap délben borus arccal várták meg az asszonyokat a penzió
               előcsarnokában.</p>
            <p>- Nem tudja, hogy ki találta föl a távírógépet? - kérdezte az öreg milliomos a
               mesemódra kicsípett Masától.</p>
            <p>- Akkor se tudtam, mikor a felsőbb leányiskolába jártam! - válaszolta érthetetlen
               hencegéssel a szép asszony.</p>
            <p>A nábob aggodalmasan vakarta meg a fejebúbját.</p>
            <p>- Baj, baj, mert akkor nem tudom, kinek kívánjam azt a sok rosszat, amit a távírógép
               ismeret­len feltalálójának szántam. Ha ez a bandita a kezem ügyében volna most,
               irgalom nélkül felkoncolnám. Tudja, hogy micsoda meglepetés ért ma reggel?</p>
            <p>- Micsoda?</p>
            <p>- Még javában aludtam, mikor egy sürgős távirattal kopogtattak be a szobámba. A
               táviratot a fenséges úr küldte, aki hirtelen arra határozta magát, hogy az <hi>Arany Sirály</hi>-lyal végigjárja az észak-olaszországi partokat. A
               yacht korán délután Brioniba indul s akár tetszik nekünk, akár nem, még a mai nap
               folyamán búcsút kell vennünk a Quarnerótól.</p>
            <p>- És mit talál ebben oly kétségbeejtőnek?</p>
            <p>Az öreg úr szörnyűködve emelte ég felé a karjait.</p>
            <p>- Mit? És ezt maga kérdi? Hat hónapi távollét után végre viszontláthatom a legszebb
               asszonyt, s mikor éppen belemelegedném az udvarlásba, a zord végzet könyörtelenül
               kikerget a para­dicsomból. És ezt mind annak a sötét gazembernek köszönhetem, aki a
               táviratozást föltalálta...</p>
            <p>Az asszonyok később, miután a rögtönzött búcsúlakoma véget ért, lekisérték a
               Szentkúthyakat a molóra, s vagy negyedóráig meghatva lobogtatták zsebkendőjüket az
                  <hi>Arany Sirály</hi> felé, mely mindinkább eltünt a tengerre boruló
               ködfelhő szürkeségében. Mikor a kis hajó fehér teste végkép beolvadt az opálszinü
               habokba, Mariska bizalmasan belekarolt a képviselőbe, aki még mindíg boldog
               izgatottsággal integetett a semmiségbe vesző yacht felé.</p>
            <p>- Drágám - mondta Saárynak, miközben Masa kissé előre sietett, hogy a moló végében
               kitett foto­­gráfiákat végignézze - drágám, most már nyugodtan elteheti a
               zsebkendőjét, mert az <hi>Arany Sirály</hi>-ról még távcsővel se lehet
               többé felfedezni magát. Hagyja most a huszárokat, akik remélhetőleg jó ideig nem
               fogják megzavarni a cirkulusait s gondoljon inkább arra, hogy a szerelmi dolgokban
               minden elmulasztott pillanat bűnnek számít. Azt hiszem, tudja, hogy a szerelmeseknek
               a KMP a titkos mottójuk?</p>
            <p>- Mit jelent ez?</p>
            <p>- KMP annyit jelent: kár minden percért. Az éjjel megtanulhatta, hogy a gyávaság néha
               helyre­hozhatatlan veszedelmekkel jár. Aki a vallomást, amit ma megtehetne, holnapra
               halasztja, az el lehet készülve rá, hogy holnap már örökre lekésett a
               boldogságról.</p>
            <p>- Hát mit tegyek?</p>
            <p>- Tőlem kérdi? És maga hoz törvényeket az országnak? Édes fiam, ha találkozik valahol
               egy tízéves gimnázistával, hát kérje meg, hogy adjon magának tanácsot, mert az
               bizonyosan jobban tudja, mi most a legsürgősebb tennivaló...</p>
            <p>Bosszúsan és csúfolódva rázta meg szép fejét, de mivel hasztalan várta, hogy a bamba
               Saáry a szavaira válaszoljon, halkan folytatta:</p>
            <p>- A világ teremtése óta mindíg úgy volt, hogy a szomjas itallal, a fáradt pihenéssel,
               a szerel­mes pedig őszinte vallomással könnyített magán. Aki azt várja, hogy arcáról
               fogják leolvasni érzéseit, az okvetetlen savanyú nagybácsiként fogja befejezni az
               életét... Az asszonyok, drágám, nem rébuszokat akarnak megfejteni s nem Sherlock
               Holmes-féle szimptomákból akarják megállapítani, hogy egy becsületes fiút
               megtébolyítottak kissé... Mi nem a Lehár vagy a Fall Leó muzsikáját tartjuk a
               legbájosabb zenének, hanem azt az ügyetlen dadogást, amellyel valaki a szerelmét
               bevallja előttünk...</p>
            <p>- Maga azt hiszi, hogy nyiltan kellene beszélnem Masával? - kérdezte Saáry
               elképedve.</p>
            <p>Oly komikusan ijedt arcot vágott, hogy Mariska hangosan elnevette magát.</p>
            <p>- Ez nem olyan könnyü, ugy-e, mint a parlamenti szónoklás? A miniszterelnöknek csak
               meg­mondja az ember valahogy az igazat, de egy huszonkétesztendős, kékszemű asszony
               még a legvakmerőbb közbeszólót is éretlen gyerekké változtatja... Itt van például
               maga, akinek láttára - úgy hallom - a miniszterek is remegnek, mint a nyárfalevél...
               És lám, mégis didereg a gondolatra, hogy az érzéseit egy kicsike asszony előtt
               bevallja... Mondja, nem szégyenli magát, hogy ennyire gyáva?</p>
            <p>Saáry lesütötte a szemét - most csakugyan olyan volt, mint egy tizenötesztendős diák
               - aztán kétségbeesve válaszolt:</p>
            <p>- Nem az a baj, kis anyám, hogy gyáva vagyok, hanem az, hogy rettentően félek
               valamitől. Attól félek, hogy Masa sértőnek találja a vallomásomat, mert még álomnak
               is hihetetlen, hogy ő valaha az én gyerekes ragaszkodásomat viszonozhatná... Az ilyen
               édes kis tündérek nem arra születtek, hogy a magamfajta, szögletes fajankókat
               boldogítsák... Mert lássa, kis anyám, akármilyen nagy csacsi vagyok, azt mégis nagyon
               jól tudom, hogy az ilyen asszonyokat a jó istenke nem egyszerü és filiszter
               feleségeknek teremtette, hanem ragyogó és kiváltságos lényéknek, akikre mi, köznapi
               nyárspolgárok, csak imádság közben merünk föltekinteni... Hogy merhetnék hát olyan
               impertinens lenni, hogy a szerelmemet bevalljam neki?</p>
            <p>Mivel Masa e pillanatban teljesen el volt foglalva az arcképek nézegetésével, a
               jószívű Mariska - miután lopva körülnézett, hogy nem közeledik-e valaki? - keztyűs
               kezével gyöngé­den megsimogatta a Saáry kipirult arcát s halkan így szólott:</p>
            <p>- Ha maga impertinenciának tartja azt, hogy egy asszonynak a szerelméről beszél, hát
               azt tanácsolom, hogy csak legyen mielőbb impertinens... Olyan nőt aligha fog találni
               a földön, aki ezért az impertinenciáért megneheztelne magára...</p>
            <p>Masa most végre befejezte szemléjét s nevetve fordult a suttogó Mariska felé.</p>
            <p>- Drágám, nem gondolod, hogy kissé gyanúsan viselkedtek? Már fél órájánál több, hogy
               titok­zatosan összebújtok s én mostanáig a legnagyobb önmegtartóztatással játszottam
               a diszkrét és jólnevelt teremtést. De elvégre a diszkréciónak is van határa és
               senkise kívánhatja tőlem, hogy egészen késő éjszakáig nézegessem itt a
               tengernagyoknak öltözött pesti boltosokat. Fejezzétek hát be sürgősen az eszmecserét,
               mert igazán csöpp kedvem sincs hozzá, hogy az irigységtől elájuljak...</p>
            <p>Kacagva mentek be a kávéházba, ahol még mindíg a pesti cigány muzsikált, de az
               ajtóban Mariska sietve odasúgta Saárynak:</p>
            <p>- Este fejfájást fogok szimulálni s nem jövök le a vacsorához, hogy Masával tanúk
               nélkül be­szélhessen... A maga kedvéért halálosan unatkozni fogok, - de ha ügyetlen
               lesz, bizonyos lehet benne, hogy rám ebben az életben nem számíthat többé...
               Gondoljon arra, hogy valamikor kitüntetéssel tette le az érettségi vizsgát s hogy egy
               hajszál híjján megbuktatta a kultusz­miniszter ő excellenciáját... Ha a minisztertől
               nem félt, akkor nincs mit remegnie egy csitri kis asszony előtt se... És ne
               kompromittálja azokat a derék tanárokat, akik valaha érettnek nyilvá­nították...</p>
            <p>*</p>
            <p>A Mariska asszony tanácsai, mint az alábbi jelenet is bizonyítja, nem vesztek
               kárba.</p>
            <p>Saáry, vacsora végeztével, kivonul Masával a hallba, ahol a pensió lakói a kávéjukat
               inni szok­ták. Masa sötétzöld, dekolletált ruhát visel, lábait fiúsan egymásra rakja
               s nagy gyönyö­rűséggel szívja egyik cigarettát a másik után. A füst miatt néha
               összehúzza kissé a szemeit s ez a furcsa grimász valami különös és pikáns kifejezést
               ad az arcának. A selyemruha alól kikandikál a cipőcskéje, sőt a selyemharisnya egy
               tenyérnyi darabkája is. Mindez némileg megtébolyítja a fiatal urat, de Masa ezt nem
               veszi tudomásul, hanem fáradhatatlan maliciával rágalmazza végig az összes
               asszonyokat, akik a hall nádfauteuiljeiben helyet foglalnak. Saáry közben sikertelen
               kisérleteket tesz, hogy a higgadt társalgás tónusába zökkenjen, de ijedten
               konstatálja magában, hogy a hangja remeg s hogy meglehetős ostobaságokat fecseg
               össze-vissza. Később az előcsarnok mindinkább kiürül s kilenc óra tájban teljesen
               egyedül marad­nak. Mindketten elhallgatnak, nagy csönd támad s Masa hirtelen ásítani
               kezd.</p>
            <p>
               <hi>Masa</hi> (nevetve): Bocsánat, nehogy azt higyje, hogy unatkozom.
               Ez nálam egyszerű idegesség. (Csodálkozva végignézi Saáryt, aki sápadtan rágicsálja a
               bajuszát.) Mi baja magának?</p>
            <p>
               <hi>Saáry</hi> (szinte asztmatikusan lélegzik): Masa, - én kérdezni
               szeretnék magától valamit... De meg kell igérnie...</p>
            <p>
               <hi>Masa</hi> (félbeszakítja s megdöbbenve néz a barátjára): Jaj!</p>
            <p>
               <hi>Saáry</hi> (ijedten hallgat).</p>
            <p>
               <hi>Masa</hi>: Édes fiam, én valami borzasztót sejtek; maga be akarja
               vallani, hogy szerelmes belém...</p>
            <p>
               <hi>Saáry</hi> (annyira megijed, hogy derékon kettéharapja a szivarját,
               melyre az imént öntudatlanul rágyujtott).</p>
            <p>
               <hi>Masa</hi>: Igy nem kezdődhetik egyéb, mint egy szerelmi vallomás, -
               ez kétszer kettő négy... Maga azzal jött ma ide, hogy a szívét kiönti előttem, s
               olyasvalamit fog kérdezni tőlem, amire én nem akarok feleletet adni... Őszintén
               szólva, már tegnap este féltem ettől a jelenettől, mert azok a pillantások, amiket az
               ártatlan Szentkúthyakra vetett, a legnagyobb mértékben gyanú­sak voltak... Saáry,
               nagyon kérem, tagadja le lovagiasan, hogy ez volt a szándéka... Mondja, hogy csak
               tréfát akart űzni velem, hogy a nagyapámról, vagy a holnapi kirándulásról akart
               kérdezősködni, de ne szóljon szerelemről, mert akkor a jó pajtásságunk is
               veszedelemben forog... Ne magyarázza félre, amit mondok, mert ez nem annyit jelent,
               mintha a maga vonzal­ma és becsülése hidegen hagyna... Én is asszony vagyok s nekem
               is hizeleg, ha egy ilyen híres ember a szimpátiájával kitüntet... De maradjunk meg
               egyelőre a jó barátságnál, mert én a szerelemben ép oly kevéssé hiszek, mint a
               marslakókban... Lehet, hogy egyszer visszatérnek megint a régi illuzióim, de addig
               megelégszem a baráti kézszorítással s azt a férfit becsülöm legtöbbre, aki csak a
               hűséges és együttérző kis pajtását látja bennem... Nem elégíti ki, nem teszi
               büszkévé, hogy ezt az előkelő szerepet magának szántam?</p>
            <p>
               <hi>Saáry</hi> (szomorúan hallgat).</p>
            <p>
               <hi>Masa</hi>: Föl a fejjel, mosolyogni szépen, mert még különben azt
               hiszem, hogy haragszik rám. És most - miután mindent tud - halljuk, hogy mit akart az
               imént kérdezni tőlem?</p>
            <p>
               <hi>Saáry</hi> (hosszan maga elé néz, lesüti a szemét, kipirul, majd
               halkan, fájdalmasan ezt mondja): Azt akartam kérdezni, nem volna-e kedve holnap egy
               castelmuschioi kiránduláshoz?</p>
            <p>
               <hi>Masa</hi> (boldogan): Hogy nem volna-e kedvem? Akár Bombayba vagy
               Laboréba is elmegyek magával, csak szóljon két órával előbb, hogy a csomagoláshoz
               időm legyen... Most azonban lefekszem és magával fogok álmodni... (Megszorítja a
               Saáry kezét és oly vértforraló kacérság­gal néz a szemébe, hogy az önzetlen baráti
               érzés, melyről az imént szó esett, szánalmasan és kétségbeesetten vonaglani kezd. A
               következő percben eltünik a lépcsőház homályában.)</p>
            <p>
               <hi>Saáry</hi> (mindaddig az előcsarnokban marad, míg a háziszolga a
               lámpákat oltogatni kezdi. Aztán lassú léptekkel fölballag a szobájába).</p>
            
            <trailer>-&amp;-</trailer>
            
         </div>
      </body>
  </text>
</TEI>