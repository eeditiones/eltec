<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:lang="pl" xml:id="POL0016">
<teiHeader>
<fileDesc>
<titleStmt>
<title>Kariera Nikodema Dyzmy : ELTeC edition</title>
<author ref="http://viaf.org/viaf/17325963">Dołęga, Tadeusz-Mostowicz (1898-1939)</author>
</titleStmt>
<extent>
<measure unit="words">85595</measure>
</extent>
<publicationStmt>
<publisher ref="https://distant-reading.net">COST Action "Distant Reading for European Literary History" (CA16204)</publisher>
<distributor ref="https://zenodo.org/communities/eltec/">Zenodo.org</distributor><date when="2021-04-09"/>
<availability><licence target="https://creativecommons.org/licenses/by/4.0/"/></availability>
<ref type="doi" target="https://doi.org/10.5281/zenodo.3462435">ELTeC</ref>
<ref type="doi" target="https://doi.org/10.5281/zenodo.4662444">ELTeC release 1.1.0</ref>
<ref type="doi" target="https://doi.org/10.5281/zenodo.4662595">ELTeC-$textLang</ref>
<ref type="doi" target="https://doi.org/10.5281/zenodo.4662725">ELTeC-$textLang release 1.0.0</ref>
<!--Published as part of ELTeC 2019-06-09--></publicationStmt>
<sourceDesc><bibl type="digitalSource">
<title>Kariera Nikodema Dyzmy</title>
<ref>http://wolnelektury.pl/katalog/lektura/kariera-nikodema-dyzmy</ref>
</bibl><bibl type="printSource">
<title>Kariera Nikodema Dyzmy</title>
<author>Dołęga, Tadeusz-Mostowicz</author>
<publisher>Warszawa: Towarzystwo Wydawnicze "Rój"</publisher>
<date>1932</date>
</bibl></sourceDesc>
</fileDesc>
<encodingDesc n="eltec-1">
<p/>
</encodingDesc>
<profileDesc>
<langUsage>
<language ident="pl">Polish</language>
</langUsage>
<textDesc>
<authorGender xmlns="http://distantreading.net/eltec/ns" key="M"/>
<size xmlns="http://distantreading.net/eltec/ns" key="medium"/>
<reprintCount xmlns="http://distantreading.net/eltec/ns" key="high"/>
<timeSlot xmlns="http://distantreading.net/eltec/ns" key="T4"/>
</textDesc>
</profileDesc>
<revisionDesc>
<change when="2021-04-09">Converted by checkUp script for new release</change>
<change when="2020-04-07">JR convert to ELTeC-1</change>
</revisionDesc>
</teiHeader>
<text>
<front>
<div type="titlepage">
<p>Tadeusz Dołęga-Mostowicz</p>
<p>Kariera Nikodema Dyzmy</p>
</div>
</front>
<body>
<div type="chapter"><head>Rozdział pierwszy</head>
<p>Właściciel restauracji dał znak taperowi i tango urwało się
w połowie taktu. Tańcząca para zatrzymała się w środku
ringu.</p>
<p>— No i co, panie dyrektorze? — zapytała szczupła
blondynka, wyzwalając się z ramion partnera i podchodząc
do stolika, na którym półsiedział gruby człowiek o spoconej
twarzy.</p>
<p>Właściciel wzruszył ramionami.</p>
<p>— Nie nada się? — lekko rzuciła blondynka.</p>
<p>— Pewno, że nie. Drygu nijakiego nie ma ani szyku.
Żeby choć jaki przystojny był…</p>
<p>Zbliżył się tancerz.</p>
<p>Blondynka przyjrzała się uważnie jego mocno znoszonemu ubraniu, rzednącym włosom, koloru włoskiego orzecha, z lekka kędzierzawym i rozdzielonym na środku
głowy, wąskim ustom i silnie rozwiniętej szczęce dolnej.</p>
<p>— A pan już gdzie tańczył?</p>
<p>— Nie. To jest, tańczyłem, ale prywatnie. Nawet mówili,
że dobrze…</p>
<p>— Ale gdzie? — obojętnie zapytał właściciel restauracji.</p>
<p>Kandydat na fordansera obrzucił smutnym wzrokiem
pustą salę.</p>
<p>— W swoich stronach, w Łyskowie.</p>
<p>Grubas roześmiał się.</p>
<p>— Warszawa, panie drogi, nie żaden Łysków. Tu trzeba
elegancko, panie drogi, z szykiem, z fasonem. Szczerze
panu powiem: nie nadajesz się pan. Lepiej poszukaj pan
sobie innej roboty.</p>
<p>Zawrócił się na pięcie i poszedł do bufetu. Blondynka
pobiegła do garderoby. Taper zamykał fortepian.</p>
<p>Kandydat na fordansera leniwie przerzucił przez ramię
płaszcz, wcisnął na czoło kapelusz i ruszył do drzwi. Minął
go pikolo z tacą tartinek, w nozdrza uderzył smakowity
esencjonalny zapach kuchni.</p>
<p>Ulicę zalewał gorący potop słońca. Zbliżało się południe.
Ludzi było niewiele. Ruszył wolnym krokiem ku Łazienkom. Na rogu Pięknej zatrzymał się, sięgnął do kieszeni
kamizelki i wyłowił niklową monetę.</p>
<p>„Ostatni” — pomyślał.</p>
<p>Zbliżył się do budki z papierosami.</p>
<p>— Dwa grandpriksy.</p>
<p>Przeliczył resztę i bezmyślnie stanął na przystanku
tramwajowym. Jakiś staruszek, wsparty na kiju, rzucił nań spojrzenie zamglonych oczu. Elegancka pani
z kilkunastu paczkami w ręku raz po raz wyglądała tramwaju.</p>
<p>Obok niego, niecierpliwie się kręcąc, czekał chłopiec
z książką pod pachą. Właściwie nie była to książka, lecz
taka teczka, oprawna w szare płótno; gdy chłopak stanął
profilem, widać było plikę listów, jakie zawierała, i brzeżek
kilkudziesięciu kartek, na których kwitują odbiorcy korespondencji.</p>
<p>Przyglądał się chłopcu i przypomniał sobie, że podobną
teczkę nosił sam, będąc gońcem u rejenta Windera, jeszcze
przed wojną, zanim został urzędnikiem na poczcie w Łyskowie. Tylko rejent zawsze używał kopert niebieskich, a te
były białe.</p>
<p>Nadjechała „dziewiątka” i chłopak wskoczył na tylną
platformę jeszcze w biegu, zawadził jednak przy tym teczką
o poręcz i listy się rozsypały.</p>
<p>„Ma szczeniak szczęście, że dziś sucho” — pomyślał
kandydat na fordansera, przyglądając się chłopcu, który
zbierał listy. Tramwaj ruszył i jeden ześliznął się po stopniu,
i spadł na jezdnię. Kandydat na fordansera podniósł białą
kopertę i począł nią machać za odjeżdżającym tramwajem.
Chłopak wszakże tak był zajęty zbieraniem pozostałych
listów, że tego nie zauważył.</p>
<p>Była to wykwintna koperta z czerpanego papieru z adresem napisanym ręcznie:</p>
<quote>
<p>
<emph>JW Pan Prezes Artur Rakowiecki w miejscu. Al. Ujazdowskie 7.</emph>
</p>
</quote>
<p>Wewnątrz (koperta była niezaklejona) znajdowała się
równie wytworna karta, zgięta przez pół. Z jednej strony
wydrukowano coś po francusku, z drugiej, prawdopodobnie to samo, po polsku:</p>
<quote>
<p>
<emph>Prezes Rady Ministrów ma zaszczyt zaprosić JW Pana
o łaskawe wzięcie udziału w raucie, który wydaje dn. 15
lipca rb. o godz. 8 wieczór w dolnych salonach Hotelu
Europejskiego ku uczczeniu przyjazdu J. E. Kanclerza Republiki Austriackiej.</emph>
</p>
</quote>
<p>U dołu drobnymi literami podano:</p>
<quote>
<p>
<emph>Strój balowy — ordery.</emph>
</p>
</quote>
<p>Przeczytał jeszcze raz adres: <emph>Al. Ujazdowskie 7</emph>.</p>
<p>Odnieść? A może dadzą złotego lub dwa?… Spróbować
nie zaszkodzi. Numer 7 to wszak zaledwie kilkadziesiąt
kroków.</p>
<p>Na tablicy lokatorów przy nazwisku A. Rakowieckiego
widniał numer 3 mieszkania, pierwsze piętro. Wszedł na
schody i zadzwonił, raz, drugi. Nadszedł wreszcie dozorca
domu i oświadczył, że pan prezes wyjechał za granicę.</p>
<p>— Pech.</p>
<p>Wzruszył ramionami i, trzymając list w ręku, począł iść
ku domowi. Minęło dobre pół godziny, nim dotarł na ulicę
Łucką. Po skrzypiących drewnianych schodach dobrnął na
czwarte piętro i nacisnął klamkę.</p>
<p>Buchnął mu w twarz zaduch ciasnej izby, łączący
w sobie drażniący aromat przypieczonej cebuli, spalonego
tłuszczu i woń suszących się pieluszek. Z kąta rozległ się
głos kobiecy:</p>
<p>— Niech no pan drzwi zamyka, bo cug i jeszcze mi pan
dziecko zaziębi.</p>
<p>Burknął coś pod nosem, zdjął kapelusz, powiesił palto
na gwoździu i usiadł przy oknie.</p>
<p>— No i co — odezwała się kobieta — znowu pan miejsca
nie znalazł?</p>
<p>— Znowu…</p>
<p>— Ej, panie Dyzma, po próżnicy pan tu bruki zbija,
mówiłam panu. Na wsi, na prowincji o chleb łatwiej.
Wiadomo: chłopi.</p>
<p>Nic nie odpowiedział. Już trzeci miesiąc był bez pracy,
odkąd zamknięto bar „Pod Słoniem” na Pańskiej, gdzie
jeszcze zarabiał swoje pięć złotych dziennie i kolację, grając
na mandolinie. Prawda, później Urząd Pośrednictwa Pracy dał mu robotę przy budowie węzła kolejowego, lecz
Dyzma ani z inżynierem, ani z majstrem, ani z robotnikami
nie mógł dojść do ładu i po dwóch tygodniach wymówiono
mu. W Łyskowie zaś…</p>
<p>Myśli kobiety tymi samymi musiały iść torami, gdyż
zapytała:</p>
<p>— Panie Dyzma, a nie lepiej by panu wrócić w swoje strony, do rodziny? Zawszeć tamuj coś dla pana znajdą.</p>
<p>— Przecież mówiłem już pani Walentowej, że rodziny
żadnej nie mam.</p>
<p>— Poumierali?</p>
<p>— Poumierali.</p>
<p>Walentowa skończyła obieranie kartofli i, stawiając
sagan na ogniu, zaczęła:</p>
<p>— Bo tu, w Warszawie, to i ludzie inne, a i pracy brak.
Mój, niby, to tylko trzy dni w tygodniu robi, ledwie na żarcie
starczy, a ichny derektur, znaczy się ten Purmanter, czy jak
tam mu, to powiada, że może i całkiem fabrykę zamkną, bo
odbytu ni ma. A i tak, żeby nie Mańka, to nie byłoby czym
komornego opłacić. Zapracowuje się dziewczyna, a i to nic.
Jak gościa ze dwa razy na tydzień nie złapie…</p>
<p>— Niech uważa — przerwał Dyzma — bo jak ją złapią,
że bez książeczki… No!</p>
<p>Walentowa przewinęła dziecko i rozwiesiła nad płytą
mokrą pieluszkę.</p>
<p>— Co pan kracze! — rzuciła opryskliwym głosem.
— Pilnuj pan siebie. I tak już za trzy tygodnie nie płaci,
a tylko miejsce zajmuje. Ważny mi sublikator.</p>
<p>— Zapłacę — bąknął Dyzma.</p>
<p>— Zapłacisz pan albo nie. A piętnaście złotych to i tak
pół darmo, ale piechotą nie chodzą. A pan co do jakiej
roboty się weźmie, to i zara wyleją…</p>
<p>— Któż to taki pani Walentowej powiedział?</p>
<p>— O, wa, wielka tajemnica. Toć pan sam Mańce opowiadał.</p>
<p>Zaległa cisza.</p>
<p>Dyzma odwrócił się do okna i przyglądał się odrapanym murom podwórza. Istotnie, prześladował go jakiś
pech. Nigdzie na dłużej miejsca zagrzać nie mógł. Z gimnazjum wydalili go już z czwartej klasy za upór i brak
pilności. Rejent Winder trzymał go jeszcze najdłużej. Może
dlatego, że mały Nikodem Dyzma znał język niemiecki
o tyle, że rozumiał, dokąd go posyłano. Później Urząd
Poczty i Telegrafu, nędzna pensja i wieczne przyczepki.
Wojna, trzy lata służby w taborach baonu telegraficznego
i jedyny awans na frajtra. Znowu poczta w Łyskowie, nim
nie przyszła redukcja. Przez proboszcza dostał się do
czytelni, lecz i tu ledwie przezimował, bo już w kwietniu
okazało się, że nie umie utrzymać półek z książkami
w należytym porządku.</p>
<p>Zresztą to było najciekawsze…</p>
<p>Rozmyślania Dyzmy przerwał ryk syren okolicznych
fabryk. Walentowa zakrzątnęła się koło stołu, co widząc
Dyzma leniwie wstał i wyszedł.</p>
<p>Bezmyślnie błąkał się rozprażonymi w słońcu ulicami,
choć bolały go nogi. Pozostanie w mieszkaniu, wysłuchiwanie uszczypliwych uwag pana Walentego Barcika i lekceważących docinków Mańki, a zwłaszcza przyglądanie się
ich jedzeniu, było ponad jego siły. Przecie sam już drugi
dzień nic nie miał w ustach poza papierosami, na które
chował ostatnie grosze.</p>
<p>Przechodząc obok wędliniarni, skąd zalatywał go nęcący zapach kiełbas, wstrzymywał oddech. Starał się odwracać głowę od okien sklepów spożywczych, a jednak głód
nie dawał o sobie zapomnieć.</p>
<p>Nikodem Dyzma jasno sobie zdawał sprawę z faktu, że
żadne pomyślniejsze perspektywy dlań nie istnieją.</p>
<p>Czy to go przerażało? Bynajmniej. Psychika Nikodema
Dyzmy pozbawiona była, na szczęście, elementu wyobraźni. Zasięg jego przewidywań i planów nie przekraczał
granic najbliższych dni i tak jak ubiegły tydzień wegetował
dzięki sprzedanemu zegarkowi, tak następny mógłby przeżyć spieniężywszy frak i lakierki.</p>
<p>Wprawdzie nabycie tego stroju kosztowało go wiele
wyrzeczeń się i ograniczeń, wprawdzie z tym strojem
wiązał nadzieję na łatwy chleb fordansera i na radykalną
poprawę swoich opłakanych warunków materialnych
— teraz jednak, gdy po wielokrotnych zabiegach przekonał
się, że nikt go na fordansera nie weźmie, bez bólu postanowił rozstać się z tym wspaniałym ubiorem.</p>
<p>Zbliżała się już szósta, gdy powziął ostateczną decyzję
i zawrócił ku domowi.</p>
<p>W mieszkaniu była tylko Mańka, wątła brunetka o nerwowych ruchach. Widocznie miała dziś wyjść na wieczór,
bo siedziała przy oknie i malowała się. Że zaś siedziała na
jego walizie, Dyzma, nie chcąc jej przeszkadzać, ulokował
się w kącie i czekał.</p>
<p>Dziewczyna odezwała się pierwsza:</p>
<p>— A odwróć się pan teraz, bo będę się przebierała.</p>
<p>— Nie patrzę — odparł.</p>
<p>— To i dobrze, bo od oskomy zęby się psują.</p>
<p>Zaklął. Dziewczyna roześmiała się krótko i ściągnęła
sukienkę. Nikodem istotnie nie zwracał na nią uwagi, chyba
o tyle tylko, że irytowała go do ostateczności. Z jakąż
satysfakcją zamknąłby garścią jej usta i wyrzucił za drzwi.
Dokuczała mu systematycznie, zawzięcie, z jakąś niezrozumiałą dlań pasją. Nie obrażało to jego ambicji męskiej, gdyż
życie nie dało mu dotychczas warunków, w których ta
mogłaby się rozwinąć. Nawet nie dotykało to jego godności
ludzkiej, ponieważ nigdy jej nie miał w wygórowanym
stopniu, nie odczuwał zaś w danym wypadku różnicy
socjalnej między sobą, bezrobotnym „pracownikiem umysłowym”, a tą dziewczyną. Po prostu miał dosyć tego
ustawicznego dogryzania.</p>
<p>Tymczasem Mańka ubrała się, narzuciła na ramiona
chustkę i stanąwszy przed Dyzmą wyszczerzyła duże białe
zęby.</p>
<p>— No co, klasa dziewucha?</p>
<p>— Poszła do cholery! — wyrzucił z wściekłością.</p>
<p>Wzięła go dwoma palcami pod brodę, lecz szybko cofnęła rękę, gdyż Dyzma nagłym ruchem machnął pięścią,
uderzając po wyciągniętej dłoni.</p>
<p>— U, gadzina! — syknęła. — Obibruk, lajtuś! Bić się tu
jeszcze będzie?! Patrzcie go, taka przywłoka…</p>
<p>Mówiła jeszcze długo, lecz Dyzma nie słuchał. Zaczął
otwierać walizkę, a w myśli obliczał, że za frak może dostać
chyba z pięćdziesiąt złotych. Sam na Kercelaku zapłacił
siedemdziesiąt. Na lakierkach też przyjdzie stracić z osiem,
a może i dziesięć złotych.</p>
<p>Dziecko poczęło drzeć się niemiłosiernie: po chwili
przybiegła od sąsiadki Walentowa. Wówczas dopiero Mańka skończyła swą tyradę i, trzasnąwszy drzwiami, wyszła.</p>
<p>Nikodem Dyzma otworzył walizę i wyjął frak.</p>
<p>— Oho — uśmiechnęła się Walentowa — pan musi na
bal pójdzie czy do ślubu.</p>
<p>Nie odpowiedział. Złożył starannie spodnie, kamizelkę,
frak, owinął paczkę gazetą i poprosił o sznurek. Wrócił
i Walenty, kobieta wzięła się do odgrzewania kartofli na
kolację i izbę znowu napełnił zapach topionego smalcu.</p>
<p>— Panie Dyzma — zapytał Walenty — co pan idziesz na
Kiercelak?</p>
<p>— Na Kiercelak.</p>
<p>— Dyć dziś sobota, Żydów nie ma, a swoje to rzadko
kupują. A i to za psie pieniądze.</p>
<p>Smalec skwierczał na patelni. Nikodem przełknął ślinę.</p>
<p>— Niech będzie za psie.</p>
<p>Nagle przypomniał sobie, że nie przeszukał kieszeni
fraka. Szybko rozwinął paczkę. Rzeczywiście w spodniach była szklana cygarniczka, a we fraku chusteczka do
nosa. Wziął oba znalezione przedmioty i wsunął do kieszeni marynarki. Jednocześnie namacał w niej coś nieznajomego. Jakby tektura… Aha, to ten znaleziony list.
Zaproszenie.</p>
<p>Ponownie wyjął z koperty i przeczytał. Na samym dole
uderzył niespodziewanie w jego świadomość drobny druk:
<emph>Strój balowy — ordery.</emph></p>
<p>Rzucił okiem na frak. Raut… Jedzenie, dużo jedzenia,
i to darmo…</p>
<p>„Wariat jestem” — pomyślał, jednakże znowu uważnie
przeczytał zaproszenie: <emph>15 lipca rb. o godz. 8 wieczór</emph>.</p>
<p>Myśl nie dawała się odpędzić.</p>
<p>— Panie Walenty, dziś piętnasty? — zapytał.</p>
<p>— A piętnasty.</p>
<p>— A która to godzina będzie?</p>
<p>— A będzie i dziesiąta, ale teraz siódma.</p>
<p>Dyzma stał chwilę nieruchomo.</p>
<p>„A cóż mi zrobią? — pomyślał. — Najwyżej wyrzucą za
drzwi. Zresztą, na pewno tyle ludzi tam będzie…”</p>
<p>Wyjął przybory do golenia i zaczął się przebierać.</p>
<p>Pracując w czytelni powiatowej, podczas długich godzin
przedobiednich, kiedy prawie wcale nie było roboty, z nudów czytywał książki. Nieraz też trafił na opis balów
i rautów, urządzanych przez różnych hrabiów i ministrów.
Wiedział — o ile książki opisywały prawdę — że na takich
wielkich przyjęciach zazwyczaj bywa wiele osób nieznających się wzajemnie i że zatem może mu się udać to,
zdawałoby się ryzykowne, przedsięwzięcie. Zwłaszcza jeżeli nie będzie specjalnie wyróżniał się wśród gości.</p>
<p>Barcikowie siedzieli przy stole, zajadając kartofle i popijając herbatę.</p>
<p>„Jedzenie, dużo jedzenia — myślał Dyzma — mięso,
chleb, ryba…”</p>
<p>Umył się nad zlewem, rozczesał szorstkie włosy i naciągnął krochmaloną koszulę.</p>
<p>— A nie mówiłam, że na wesele idzie — powiedziała Walentowa. Jej mąż obejrzał się na sublokatora
i mruknął:</p>
<p>— Co nam do tego.</p>
<p>Dyzma z trudem dopiął sztywny kołnierzyk, zawiązał
krawat i naciągnął frak.</p>
<p>— Jedzenie, dużo jedzenia — wyszeptał.</p>
<p>— Co pan mówi?</p>
<p>— Nic. Do widzenia.</p>
<p>Zszedł z wolna ze schodów, zapinając gabardynowy
płaszcz.</p>
<p>Przy najbliższej latarni raz jeszcze obejrzał zaproszenie
i stwierdził, że nie zawierało nazwiska adresata. Schował
je do kieszeni, a kopertę porwał i wrzucił do rynsztoka.</p>
<p>Dość słabo orientował się jeszcze w mieście i chwilę się
wahał, wreszcie postanowił iść znajomą drogą. Skręcił
w Żelazną, na rogu Chłodnej zawrócił w stronę kościoła.
Stąd już widział Elektoralną i plac Bankowy.</p>
<p>Ulice kipiały wieczornym życiem robotniczych dzielnic.
Z otwartych szynków dolatywały chrapliwe dźwięki harmonii, po zaśmieconych chodnikach swobodnie flanowały
grupy wyrostków i młodych robociarzy w porozpinanych
marynarkach i bez kołnierzyków. Dziewczęta, po trzy, po
cztery, wziąwszy się pod ręce, chichotały i szeptały ze sobą.
Po bramach stały lub siedziały na wyniesionych z mieszkania taboretach kobiety starsze z dziećmi na rękach.</p>
<p>„Fajerant” — pomyślał Dyzma.</p>
<p>Na Elektoralnej również tłumy: świętujący Żydzi zapełniali nie tylko chodniki, lecz i jezdnię. Gdy dotarł do placu
Teatralnego, na ratuszowej wieży było już pięć po ósmej.
Przyśpieszył kroku i po chwili był już przed hotelem.</p>
<p>Widział, jak raz po raz zajeżdżały lśniące samochody, jak
wysiadali z nich eleganccy panowie i panie, strojne w futra
pomimo tego upału.</p>
<p>Uczuł się onieśmielony.</p>
<p>Czy potrafi wśród nich się zachować?…</p>
<p>Głód jednak przemógł. Jeść, za wszelką cenę jeść! Niech
sobie później wyrzucają za drzwi. Korona przecie z głowy
nie spadnie.</p>
<p>Zacisnął zęby i wszedł.</p>
<p>Zanim się spostrzegł, służba zabrała mu palto i kapelusz, a jakiś ugrzeczniony pan podprowadził do drzwi sali,
a nawet je uniżonym gestem otworzył.</p>
<p>W oczach Nikodema Dyzmy zawirowała biała obszerna
sala, czarne plamy fraków, barwne suknie pań. Zmieszany
zapach perfum i gwar głosów niemal go odurzyły.</p>
<p>Stał nieruchomo przy drzwiach, gdy nagle spostrzegł
tuż przed sobą uprzejmie pochylonego pana i jego wyciągniętą rękę. Machinalnie podał swoją.</p>
<p>— Pan pozwoli — mówił ten — że się przedstawię,
Antoniewski, sekretarz osobisty premiera. Pan pozwoli,
że w imieniu pana premiera podziękuję panu za łaskawe
przybycie. Proszę, pan będzie łaskaw, tu na razie przekąski.</p>
<p>Nie dokończył i podbiegł do dwóch chudych panów,
którzy właśnie weszli.</p>
<p>Nikodem Dyzma otarł pot z czoła.</p>
<p>„Dzięki Bogu! Tylko teraz śmiało…”</p>
<p>Opanował się szybko i zaczął się orientować w sytuacji.
Zauważył, że dokoła kilku stołów panowie i panie jedzą,
stojąc z talerzykami w ręku, lub siedzą przy małych
stolikach. Postanowił opanować głód o tyle, by uważać, jak
zachowują się inni. Rozejrzał się po stole zastawionym
półmiskami z jakimś jadłem, jakiego jeszcze nie widział.
Najchętniej chwyciłby któryś z tych półmisków i zjadł jego
zawartość gdzieś w kącie. Trzymał się jednak na wodzy,
obserwował.</p>
<p>Wreszcie zdecydował się i począł szukać oczyma talerzy. Gdy znalazł i widelec, nałożył sobie dużo jakiejś sałaty
i kawał pasztetu. Usta miał pełne śliny. Nie mógł wprost
oczu oderwać od talerza. Nagle, gdy odwrócił się, by upatrzyć sobie ustronniejsze miejsce, uczuł dość silne uderzenie w łokieć. Talerz, wytrącony z ręki, trzasnął o podłogę.</p>
<p>Dyzmę ogarnęła wściekłość. Przed jego nosem bezceremonialnie przepychał się jakiś gruby pan, który nawet
nie raczył odwrócić się, by przeprosić za swą niezgrabność. Gdyby Dyzma zdołał opanować swój gniew, na pewno zmitygowałby jego odruch. Teraz jednak wiedział tylko
o jednym: ten oto gruby wytrącił mu z ręki jedzenie.</p>
<p>Dwoma krokami dopadł winowajcy i z całej siły chwycił
go za łokieć.</p>
<p>— Uważaj pan, do jasnej cholery, wybił mi pan z ręki
talerz! — rzucił mu w samą twarz.</p>
<p>Oczy napadniętego wyrażały najwyższe zdumienie,
a nawet przerażenie. Spojrzał na podłogę i zaczął przepraszać, mocno skonsternowany.</p>
<p>Wokół zrobiło się cicho. Nadbiegł kelner, uprzątnął
nieporządek, drugi podał Dyzmie nowy talerz.</p>
<p>Jeszcze w chwili, gdy zaczął nakładać nań tę samą sałatę, nie zdawał sobie sprawy z szaleństwa, jakie popełnił,
ochłonął dopiero, gdy znalazł się na uboczu. Nagle zrozumiał, że lada chwila mogą go wyrzucać za drzwi. Jadł
łapczywie, aby zdążyć zjeść jak najwięcej.</p>
<p>Tymczasem sala napełniała się coraz bardziej i Dyzma
z ulgą stwierdził, że nikt nań nie zwraca uwagi. To go
ośmieliło i znowu napełnił swój talerz. Jedząc spostrzegł
obok tacę z nalanymi kieliszkami. Wypił dwa, jeden po
drugim. Uczuł się pewniejszym siebie. Gdy sięgnął po
trzeci, ze zdumieniem spostrzegł, że sąsiedni kieliszek,
podniesiony czyjąś ręką, uderza lekko o jego własny.</p>
<p>Jednocześnie dobiegł jego uszu głos:</p>
<p>— Pan pozwoli, że z nim wypiję?</p>
<p>Obok stał wysoki brunet w mundurze pułkownika
i uśmiechał się doń jakoś dwuznacznie.</p>
<p>Podnieśli kieliszki do ust i wypili. Pułkownik wyciągnął
rękę.</p>
<p>— Jestem Wareda.</p>
<p>— Jestem Dyzma — odpowiedział jak echo, ściskając
dłoń.</p>
<p>— Winszuję panu — pochylił się ku Dyzmie pułkownik. — Świetnieś pan tego Terkowskiego osadził. Widziałem.</p>
<p>Dyzmie wystąpiły rumieńce na policzkach.</p>
<p>„Aha — pomyślał — ten mnie zaraz wyprosi. Ale jak oni
to grzecznie zaczynają…”</p>
<p>— Cha, cha — cicho zaśmiał się pułkownik Wareda
— jeszcze teraz krew pana zalewa na wspomnienie tego
cymbała. Winszuję, panie… Dyzma. Terkowski dawno nie
dostał takiej nauczki. Zdrowie pańskie!</p>
<p>Wypili i Dyzma połapał się w sytuacji o tyle, że pojął, iż
między owym grubym, Terkowskim, a pułkownikiem musi
być na pieńku.</p>
<p>— Głupstwo — rzekł — szkoda tylko… tej… sałaty
i talerzyka.</p>
<p>Wareda wybuchnął głośnym śmiechem.</p>
<p>— Pyszny kawał! Ależ pan jest złośliwy, panie Dyzma,
pańskie zdrowie!</p>
<p>— Wie pan — dodał po chwili, stawiając kieliszek — że
to pierwszorzędny kawał: Terkowski głupstwo, ale szkoda
sałaty!</p>
<p>Cieszył się ogromnie, a choć Dyzma nie mógł zmiarkować, o co właściwie temu pułkownikowi chodzi, śmiał się
również, mając usta pełne tartinek.</p>
<p>Pułkownik zaproponował papierosa i odeszli pod okno.
Ledwie zdążyli zapalić, gdy zbliżył się do nich krępy,
siwiejący blondyn o żywych ruchach i szklistych oczach.</p>
<p>— Wacek! — zawołał — daj no papierosa. Zapomniałem
swoich.</p>
<p>Pułkownik wyciągnął ponownie srebrną papierośnicę.</p>
<p>— Służę ci. Pozwól, że ci przedstawię: pan Dyzma, pan
minister Jaszuński.</p>
<p>Dyzma skurczył się w sobie. Nigdy w życiu nie widział
ministra. Gdy w urzędzie pocztowym w Łyskowie mówiło
się o ministrze, było w tym słowie coś tak nierealnego,
abstrakcyjnego, coś tak nieskończenie odległego i niedosięgalnego… Z nabożeństwem uścisnął wyciągniętą rękę.</p>
<p>— Wyobraź sobie — zaczął pułkownik — że pan Dyzma
miał przed chwilą incydent z tym bałwanem Terkowskim.</p>
<p>— Ach! To pan? Co ty mówisz? — ożywił się minister.
— Słyszałem, słyszałem. No, no!</p>
<p>— Mało tego, uważasz — ciągnął pułkownik — gdy mu
gratuluję, pan Dyzma powiada: „Terkowski to głupstwo,
ale szkoda sałaty!” Uważasz, sałaty!</p>
<p>Obaj wybuchnęli śmiechem, a Dyzma wtórował im bez
przekonania. Nagle minister urwał i powiedział znacząco:</p>
<p>— Los rozdętych wielkości. Pcha się, bestia, nachalnie,
póki jej kto jasną cholerą w oczy nie zaświeci, a później jest
mniej warta od…</p>
<p>— Od sałaty — podchwycił pułkownik Wareda.</p>
<p>Znowu zaczęli się śmiać, a minister, wziąwszy Dyzmę
pod ramię, rzekł wesoło:</p>
<p>— W każdym razie, panie Dyzma, szczerze gratuluję.
Szczerze. Gdybyśmy mieli w kraju więcej ludzi takich, jak
pan, drogi przyjacielu, co to umieją nie dać w swoją kaszę
dmuchać, inaczej byśmy stali. Potrzeba ludzi silnych.</p>
<p>Zbliżyło się jeszcze kilku panów. Zaczęła się ogólna
rozmowa.</p>
<p>Nikodem Dyzma ochłonął. Napełniony żołądek i wypity
koniak uspokoiły napięte nerwy. Początkowo zdawało mu
się, że biorą go za kogoś innego, noszącego to samo nazwisko (a może jest tu w Warszawie jaki krewny?); później
jednak skombinował, że po prostu uważają go za swego,
i to pewno dlatego, że rugnął tego jakiegoś Terkowskiego.
Kto to może być? Pewno też jakaś figura.</p>
<p>Rozważając sytuację doszedł do wniosku, że jednak
najbezpieczniej będzie, gdy zaraz wyjdzie. Niepokoić go
głównie zaczynał stojący opodal starszy pan, który wyraźnie śledził go wzrokiem. Odbywał nawet nieznaczne manewry, by zajrzeć Dyzmie w twarz.</p>
<p>„Ki diabeł, czego ten stary ode mnie chce?”</p>
<p>Odpowiedź przyszła szybko. Starszy pan zatrzymał
przechodzącego kelnera i powiedział mu kilka słów, wskazując ruchem głowy Dyzmę. Kelner skłonił się i, zbliżywszy
się do Dyzmy, zameldował:</p>
<p>— Ten pan prosi szanownego pana na sekundkę.</p>
<p>Nie było rady. O ucieczce nie mogło już być mowy.
Nikodem zrobił trzy kroki i obrzucił siwego jegomościa
ponurym spojrzeniem. Ten jednak uśmiechnął się szeroko
i zaszczebiotał ugrzecznionym głosem:</p>
<p>— Najmocniej, najmocniej wielce szanownego pana
przepraszam, ale o ile się nie mylę, to miałem zaszczyt
poznać szanownego pana w zeszłym roku na zjeździe
przemysłowców w Krakowie. Nie przypomina pan sobie?
W kwietniu? Leon Kunicki?…</p>
<p>Mówił szybko i nieco szeplenił. Mała nerwowa ręka
wysunęła się ku Dyzmie natarczywie.</p>
<p>— Leon Kunicki.</p>
<p>— Nikodem Dyzma. Ale myli się pan, w Krakowie
nigdy nie byłem. Musiał to być ktoś do mnie podobny.</p>
<p>Staruszek zaczął przepraszać i sumitować się, przy czym
wyrazy padały tak prędko, że Dyzma ledwie się mógł
połapać w treści.</p>
<p>Tak, tak, oczywiście, stare oczy niedowidzą, dystrakcja,
proszę darować, ale i tak bardzo się cieszy, tu prawie nikogo
nie zna, to przykro, nie ma z kim paru zdań zamienić,
a nawet miałby tu specjalny interes, dlatego właśnie prosił
znajomka o wyrobienie zaproszenia, ale trudno sobie poradzić, gdy się jest starym…</p>
<p>— Nawet właśnie — ciągnął jednym tonem — właśnie
się ucieszyłem, że pana spotkałem, i to akurat widząc, że
pan w tak bliskich stosunkach jest z naszym czcigodnym
panem ministrem rolnictwa, bo myślę sobie, znajomy,
zrobi mi łaskę i przedstawi jakoś życzliwie panu ministrowi Jaszuńskiemu. Ale najmocniej, najmocniej przepraszam.</p>
<p>— Nie ma za co.</p>
<p>— O, nie, nie, oderwałem pana od miłej rozmowy
z samym panem ministrem, ale, widzi pan, jestem prowincjonałem, u nas na wsi to tak wszystko, proszę wielce
szanownego pana, kordialnie, po prostu…</p>
<p>„To się rozgadał” — pomyślał Dyzma.</p>
<p>— Tedy najmocniej przepraszam — szeplenił staruszek
— ale swoją drogą mógłby mi pan wyświadczyć serdeczną
przysługę staremu, bo cóż to pana kosztuje.</p>
<p>— Jaką przysługę? — zdziwił się Dyzma.</p>
<p>— Ach, ja się nie narzucam, ale gdyby wielce szanowny pan tylko zechciał tak na przykład przedstawić
mnie panu ministrowi, od razu inaczej, uważa pan, zacząłby mnie traktować, że to niby z przyjacielskiej rekomendacji.</p>
<p>— Z przyjacielskiej? — zdziwił się szczerze Dyzma.</p>
<p>— Che, che, che, niech się szanowny pan nie zapiera.
Sam słyszałem rozmowę panów, stary jestem i niedowidzę,
ale słuch mam dobry. Już ja ręczę, że jak pan mnie
przedstawi, jak pan na przykład powie panu ministrowi:
„Drogi panie ministrze, pozwól, że ci przedstawię mego
starego dobrego znajomego Leona Kunickiego!…” O! To
zupełnie co innego…</p>
<p>— Ależ, panie! — protestował Dyzma.</p>
<p>— Ja się nie narzucam, jak się nie narzucam, che, che,
che, ale byłbym stokrotnie, no stokrotnie wdzięczny, a cóż
to pana kosztuje?</p>
<p>Wtem otwarto drzwi do sąsiedniej sali. Zrobił się ruch,
lekki tłok przy drzwiach. Minister Jaszuński, mijając z dwoma panami Dyzmę i Kunickiego, uśmiechnął się do Dyzmy
i rzekł do towarzyszy:</p>
<p>— Oto nasz bohater dzisiejszego wieczoru.</p>
<p>Kunicki niemal popchnął Dyzmę i zgiął się przed ministrem w ukłonie. Nie widząc innego sposobu, Dyzma wypalił:</p>
<p>— Pozwoli pan minister poznajomić się z panem Kunickim. To mój stary dobry znajomy.</p>
<p>Na twarzy ministra wyraziło się zdziwienie. Nie miał
jednak nawet chwili czasu na odpowiedź, gdyż Kunicki,
potrząsając jego ręką, wybuchnął całą tyradą, jaki to jest
szczęśliwy z poznania tak znakomitego męża stanu, któremu ojczyzna, a specjalnie rolnictwo, a jeszcze bardziej
leśnictwo, ma do zawdzięczenia, że do grobu nie zapomni
tej chwili, bo sam, jako rolnik i przemysłowiec drzewny,
umie cenić wielkie zasługi na tym polu, że nie wszyscy,
niestety, podwładni pana ministra zdolni są zrozumieć
wielkie jego myśli przewodnie, ale na to jest zawsze rada, że
on, Kunicki, zaciągnął niespłacony dług wdzięczności wobec kochanego i łaskawego pana Dyzmy, który raczył go
przedstawić.</p>
<p>Potok szepleniącej wymowy płynął tak wartko, że
minister, coraz bardziej zdumiony, zdołał jedynie wymówić:</p>
<p>— Bardzo mi przyjemnie.</p>
<p>Gdy jednak natarczywy staruszek zaczął mówić o lasach
państwowych w Grodzieńszczyźnie i o jakichś tartakach,
które… — minister przerwał sucho:</p>
<p>— Niechże mi pan pozwoli nie zajmować się tymi
sprawami na raucie. Inaczej nie miałbym co do roboty
urzędując w ministerstwie.</p>
<p>Podał rękę Dyzmie, Kunickiemu skinął głową i odszedł.</p>
<p>— Twarda sztuka ten pański minister — rzekł Kunicki
— no, nie przypuszczałem. Czy on zawsze jest taki?</p>
<p>— Zawsze — odparł na wszelki wypadek Dyzma.</p>
<p>Raut był skończony. Wielu jego uczestników przeszło
jednak na kolację do sąsiedniej sali restauracyjnej.</p>
<p>Staruszek przyczepił się Dyzmy na dobre. Przy stole
ulokował się obok niego i gadał nieustannie. Dyzmie zaczęło się kręcić w głowie.</p>
<p>Wprawdzie głównymi winowajcami tego stanu rzeczy
był koniak i kilka kieliszków wina, jednakże Dyzma począł odczuwać zmęczenie i senność. Raz po raz na dobitek
trzeba było pić i jeść, co — zważywszy nieprawdopodobne
ilości pochłoniętych pokarmów — było wręcz męczące.
Dyzma z rozrzewnieniem myślał o swym składanym wąskim łóżku, które zaraz po powrocie na Łucką rozstawi
sobie pod oknem. Jutro niedziela, pozwolą mu spać może
i do dziesiątej.</p>
<p>Tymczasem Kunicki chwycił go pod ramię.</p>
<p>— Drogi panie, niechże mi pan nie odmawia, dopiero
jedenasta, wypije pan ze mną kieliszek dobrego węgrzyna!
Tutaj stoję, w Europejskim, zaraz na pierwszym piętrze.
Mam do pana bardzo ważną sprawę. No, drogi panie
Dyzma, nie odmówi mi pan przecie! Usiądziemy, panie,
w ciszy, wygodnie, przy dobrym winku… No? Na pół
godzinki, na kwadransik.</p>
<p>Jednocześnie niemal ciągnął Dyzmę, Wyszli do westybulu i po chwili znaleźli się w obszernym pokoju. Kunicki
zadzwonił na służbę i kazał podać węgierskie.</p>
<p>W tymże czasie na dole kołowrotek oszklonych drzwi za każdym obrotem wyrzucał z wnętrza ucylindrowanych
panów i strojne damy. Stojący na skraju chodnika szwajcar
wywoływał samochody.</p>
<p>— Auto pana ministra Jaszuńskiego!</p>
<p>Zajechała lśniąca limuzyna i minister, żegnając się
z pułkownikiem Waredą, zapytał:</p>
<p>— Słuchaj no, Wacek, jak się nazywa ten twój facet, co
to tak Terkowskiego objechał?</p>
<p>— Byczy facet — stanowczo oświadczył nieco chwiejący
się na nogach pułkownik — nazywa się Dyzma, pierwszorzędnie objechał…</p>
<p>— To zdaje się jakiś ziemianin czy przemysłowiec, bo
wiesz, jest w przyjaźni z tym znanym Kunickim, co to miał
proces o dostawę podkładów kolejowych.</p>
<p>— Powiadam ci, byczy gość. Prosto z mostu go, panie
tego.</p>
<p>— Tak, to musi być silny charakter. Wierzę we frenologię. Czaszka naprzód podana i bardzo rozwinięta szczęka.
Wierzę we frenologię. No, serwus!</p>
<p>Zawarczał motor, trzasnęły drzwiczki. Na chodniku
pozostał pułkownik.</p>
<p>— Urżnął się czy co, do licha — rzekł do siebie — co ma
wspólnego charakter z chronologią?…</p>
</div>

<div type="chapter"><head>Rozdział drugi</head>
<p>Na stole stała lampa z zielonym, niskim kloszem, oświetlając jedynie mały krąg pluszowej serwety, pudło z cygarami, omszałą butelkę i dwa kieliszki bursztynowego płynu.
Pokój tonął w mroku, w którym niewyraźnie rozpływały się
kontury sprzętów.</p>
<p>Dyzma zapadł w miękki fotel i przymknął oczy. Czuł się
niezwykle ociężały i tak senny, że zasnąłby na pewno,
słuchając tego monotonnego głosu, na który jak drobniutkie paciorki na cieniutką niteczkę szybko nizały się bezdźwięczne, szepleniące słowa, gdyby od czasu do czasu
z drugiej strony stołu, z mroku, nie wysuwała się nagle
w krąg lampy drobna postać Kunickiego, świecąc bielą
gorsu i srebrną siwizną włosów.</p>
<p>Małe, uważne a natarczywe oczy zdawały się wówczas
wbijać w mrok, usiłując odnaleźć spojrzenie Dyzmy.</p>
<p>— Więc widzi pan, widzi pan, jak to jest ciężko z tą
biurokracją małych urzędników prowincjonalnych. Szykany i szykany. Zasłaniają się przepisami, ustawami, a wszystko po to, żeby mnie zrujnować, żeby odebrać chleb
zatrudnionym u mnie robotnikom. Panie Dyzma, w panu,
dalibóg, jedyny ratunek, jedyny ratunek.</p>
<p>— We mnie? — zdziwił się Dyzma.</p>
<p>— W panu — z przekonaniem powtórzył Kunicki. —
Widzi pan, już czwarty raz wyjeżdżam w tej sprawie do
Warszawy i powiedziałem sobie: jeżeli teraz nie wysadzę
z siodła tego mego gnębiciela, tego tumana Olszewskiego, jeżeli teraz nie uzyskam w Ministerstwie Rolnictwa jakichś ludzkich warunków na drzewo z lasów państwowych — koniec! Likwiduję wszystko! Sprzedam Żydom tartaki, fabrykę mebli, papiernię, fabrykę celulozy,
za bezcen sprzedam, a sam sobie, czy ja wiem, w łeb palnę
albo co.</p>
<p>— Pańskie zdrowie, panie Dyzma — dodał po pauzie
i wypił swój kieliszek duszkiem.</p>
<p>— Ale cóż ja panu mogę pomóc?</p>
<p>— Che, che, che — roześmiał się Kunicki — szanowny
pan żartuje sobie. Tylko odrobina dobrej woli, tylko odrobina… O, nie, proszę pana, ja sobie doskonale zdaję sprawę,
że to panu zajmuje i pański cenny czas, i tego… no i koszty,
ale przy takich stosunkach, ho… ho!</p>
<p>Przysunął krzesło i nagle zmienił ton:</p>
<p>— Szanowny panie. Powiem po prostu, gdyby tak
stanął przede mną jaki czarodziej i powiedział: „Kunicki!
Postaram ci się tę sprawę załatwić, tego draba Olszewskiego wylać, na jego miejsce do Dyrekcji Lasów Państwowych wsadzić kogoś, z kim można po ludzku gadać,
postaram się o dobry kontyngent drzewa dla ciebie, co mi
za to dasz?” Otóż wówczas bez zająknienia odparłbym:
„Panie czarodzieju, trzydzieści, niech będzie trzydzieści
pięć tysiączków gotóweczką! Jak Boga kocham! Na koszta
dziesięć do rączki, a po załatwieniu reszta”.</p>
<p>Kunicki umilkł i czekał odpowiedzi. Lecz Dyzma milczał. Zrozumiał od razu, że ten oto staruszek proponuje mu
łapówkę za robienie tego, czego on, Dyzma, on, Nikodem
Dyzma, choćby na głowie się postawił, zrobić nie potrafi.
Olbrzymia suma, suma, której wysokość tak daleko wykraczała poza jego rzeczywistość, a nawet poza marzenia,
jeszcze bardziej podkreślała nierealność całej transakcji.
Gdyby Kunicki zaproponował trzysta czy pięćset złotych,
interes straciłby dla Dyzmy swoją abstrakcyjną nieosiągalność i przedstawił się jako korzystna okazja naciągnięcia
starego. Przez głowę Dyzmy przeleciała jeszcze myśl, czy
nie nastraszyć Kunickiego, że zadenuncjuje go w policji.
Może da na odczepnego z pięćdziesiąt złotych. Kiedyś pisarz
sądu pokoju w Łyskowie, Jurczak, w ten sposób zarobił całą
setkę. Ale cóż, pisarz był u siebie w kancelarii, osoba
urzędowa…</p>
<p>Milczenie Dyzmy speszyło Kunickiego. Nie wiedział, co
o nim sądzić. Czy nie był zbyt obcesowy?… Czy go nie
zraził?… To byłoby katastrofą. Wyczerpał już wszystkie
stosunki i wpływy, wyrzucił na to masę pieniędzy, stracił
moc czasu, gdyby i ta szansa wymknęła mu się z ręki…
Postanowił naprawić i złagodzić obcesowość swej propozycji.</p>
<p>— Oczywiście, szanowny panie, czarowników dziś nie
ma. Che, che, che… A trudno wymagać od najżyczliwszego,
od najłaskawszego przyjaciela, żeby zajmował się sprawami, które zna tylko z opowiadania. Wszak prawda?</p>
<p>— Rzeczywiście.</p>
<p>— Wie pan co, mam myśl! Panie Dyzma, drogi przyjacielu, niechże mi pan wyświadczy łaskę i przyjedzie do
mnie, do Koborowa, na kilka tygodni. Wypocznie pan, użyje
pan wsi, powietrze wspaniałe, konna jazda, mam motorówkę na jeziorze… A i przyjrzy się pan memu gospodarstwu,
tartakom, no, panie złoty?! Zrobione?</p>
<p>Ta nowa propozycja tak zaskoczyła Dyzmę, że aż usta
otworzył. Kunicki jednak nie przestawał nalegać, wychwalać zalet odpoczynku, wsi, sosnowego lasu, zapewniać, że
i jego panie będą mu wdzięczne za tak wielką atrakcję, jak
przyjazd gościa z Warszawy.</p>
<p>— Ależ, panie — przerwał Dyzma — gdzie mnie tam
teraz myśleć o odpoczynku. Ja za dużo, niestety, odpoczywam.</p>
<p>— O, tego chyba nigdy nie za dużo.</p>
<p>— Jestem bezrobotny — blado uśmiechnął się Dyzma.</p>
<p>Spodziewał się wyrazu rozczarowania i zdumienia na
twarzy staruszka, ten jednak wybuchnął śmiechem:</p>
<p>— Che, che, che, a to z pana kawalarz. Bezrobotny!
Oczywiście, z handlem i z przemysłem teraz krucho. Trudno o intratne stanowiska, a znowuż służba państwowa, to,
panie, dużo honoru, a dochodu mało. Pensje urzędnicze
nawet na dygnitarskich szczeblach nie są do pozazdroszczenia.</p>
<p>— Wiem coś o tym — potwierdził Dyzma — sam przez
trzy lata byłem na państwowej służbie.</p>
<p>Nagle Kunickiemu rozjaśniło się w głowie. „Takiś sprytny, bratku! — pomyślał. — Ano tym lepiej, skoro darmo
brać nie chcesz”.</p>
<p>— Wielce szanowny panie — zaczął — od chwili, gdy
pana poznałem, od razu mnie coś piknęło, że Bóg mi cię
zsyła. Obyż to się sprawdziło. Panie Dyzma, panie Nikodemie złoty, akurat okoliczności z obu stron tak świetnie się składają. Pan jest w poszukiwaniu dobrego stanowiska, a ja już doszedłem do tego wieku, kiedy człowiek za
wiele sił nie ma. Przyjacielu szanowny, nie gniewajże się na
moją śmiałość, ale co by pan powiedział, gdybym panu
zaproponował objęcie, że tak powiem, generalnej administracji moimi majątkami i zakładami przemysłowymi.
Niech szanowny pan nie sądzi, że to mały obiekt. Sporo
tego jest, machina jak się patrzy.</p>
<p>— Nie wiem, czy potrafiłbym. Zupełnie nie znam się na
tym — powiedział szczerze Dyzma.</p>
<p>— O, proszę szanownego pana — zaoponował Kunicki
— łatwo się pan z tym zapozna. Zresztą tam na miejscu to
już jakoś ja sam daję sobie radę, ale wie pan, te wyjazdy, te
rozmowy z urzędami, to dobijanie się o łaskę byle jakiegoś
tam pana Olszewskiego, załatwianie spraw w ministerstwach — do tego już jestem za stary. Tu trzeba kogoś
energicznego, ustosunkowanego, przed kim różni Olszewscy dudy w miech; no i młodego. Szanowny pan chyba
jeszcze i czterdziestki nie ma?</p>
<p>— Skończyłem trzydzieści sześć.</p>
<p>— O! To mi wiek! Królu złoty, nie odmawiajże mi.
Będzie pan miał wygodne mieszkanie, albo z nami w pałacu, albo w osobnym pawilonie, jak pan zechce. Konie do
dyspozycji, samochód do dyspozycji. Kuchnia dobra, do
miasta niedaleko, a jak pan zechce w Warszawie swoich
przyjaciół odwiedzić — najuprzejmiej proszę. Słowem,
żadnego skrępowania. A co do warunków, to już pan zechce
łaskawie określić.</p>
<p>— Hm — bąknął Dyzma — doprawdy nie wiem.</p>
<p>— Więc powiedzmy tak: tantiema trzydzieści procent
od zwiększonego przez pana dochodu, zgoda?</p>
<p>— Zgoda — kiwnął głową Dyzma nie bardzo orientując
się, na co się zgadza.</p>
<p>— A pensja, powiedzmy… dwa tysiące miesięcznie.</p>
<p>— Ile? — zdziwił się Dyzma.</p>
<p>— No, dwa tysiące pięćset. No i koszty rozjazdów.
Zgoda? No, rękę!</p>
<p>Dyzma półprzytomnie uścisnął drobną dłoń staruszka.</p>
<p>Ten, zaróżowiony i uśmiechnięty, nie przestając na
chwilę szeplenić, wydobył ogromnych rozmiarów wieczne
pióro, zapełnił karteluszek papieru kilkunastu wierszami
drobnych okrągłych literek i podsunął Dyzmie do podpisu.
Podczas zaś gdy „kochany pan Nikodem” zaopatrywał
swoje nazwisko precyzyjnym a wielce skomplikowanym
zakrętasem, Kunicki odliczył z pucołowatego pugilaresu
kilkanaście szeleszczących banknotów.</p>
<p>— Oto pięć tysięcy zaliczki, służę uprzejmie, a teraz…</p>
<p>Zaczął omawiać wyjazd Dyzmy i inne związane z tym
kwestie.</p>
<p>„No, stary Kunicki, niechże ci ktoś powie, że nie potrafisz załatwić swoich interesów”!</p>
<p>Istotnie Leon Kunicki słynął z niesłychanego sprytu
i rzadko mu się zdarzyło stracić na dobrze wybranych
i błyskawicznie przeprowadzanych transakcjach.</p>
<p>W kilka minut później, gdy na korytarzu ucichły kroki
oddalającego się Dyzmy, stanął na środku pokoju i zatarł
ręce.</p>
<p>Zaczynało już świtać. Na seledynowym kloszu nieba
z trudem tylko można było dostrzec topniejące punkciki
gwiazd. Systematyczne szeregi latarń jaśniały chorowitym
białym światłem.</p>
<p>Nikodem Dyzma szedł ulicami, w których pustce klaszczące echo jego kroków brzmiało ostro i donośnie.</p>
<p>Zdarzenia ubiegłego wieczoru zbiły się w jego świadomości w jakieś pstre kłębowisko wrażeń, migotliwych,
goniących się wzajemnie i nieuchwytnych. Wiedział, że
zdarzenia te ogromną dla niego mają wagę, lecz ich istoty
ogarnąć nie umiał. Czuł, że niespodziewanie spadło nań
jakieś szczęście, lecz na czym polegało, co oznaczało, skąd
się wzięło i dlaczego — nie pojmował.</p>
<p>Im dłużej nad tym myślał, tym wszystko zdawało mu
się mniej prawdopodobne, bardziej fantastyczne i niedorzeczne.</p>
<p>Wówczas zatrzymywał się przerażony, ostrożnie sięgał
do kieszeni i gdy palce namacały gruby plik sztywnych
banknotów, uśmiechał się do siebie. Nagle zdał sobie
sprawę z jednego: jest bogaty, bardzo bogaty. Zatrzymał się
we wnęce bramy i zaczął liczyć. Jezus, Maria! Pięć tysięcy
złotych!</p>
<p>— To ci forsa! — powiedział głośno.</p>
<p>Instynkt wielu lat biedowania odezwał się w nim naturalnym odruchem: trzeba oblać. I chociaż nie chciało mu się
ani jeść, ani pić, skręcił w Grzybowską, gdzie — jak wiedział
— knajpa Icka jest już otwarta. Przezornie wyciągnął jedną
stuzłotówkę i ulokował ją w osobnej kieszeni. Pokazywanie
takiej kupy pieniędzy u Icka nie należało do rzeczy bezpiecznych.</p>
<p>Pomimo wczesnej pory u Icka był tłok. Dorożkarze,
szoferzy taksometrów, kelnerzy z restauracji już zamkniętych, sutenerzy, przepijający nocny dochód swoich „narzeczonych”, męty podmiejskie, wracające z pomyślnego żeru
— wszystko to zapełniało niewielkie dwa pokoiki przyciszonym gwarem rozmów i brzękiem szkła.</p>
<p>Nikodem wypił dwie szklaneczki wódki, przekąsił zimnym wieprzowym kotletem i kiszonym ogórkiem. Przyszło
mu na myśl, że to niedziela i że Walenty nie pójdzie do
roboty.</p>
<p>„Niech chamy znają inteligencję” — pomyślał.</p>
<p>Kazał sobie dać butelkę wódki i kilo kiełbasy, skrupulatnie przeliczył resztę i wyszedł. Zbliżał się już do Łuckiej,
gdy nagle spostrzegł Mańkę. Stała oparta o mur i patrzyła
przed siebie. Nie wiedział sam dlaczego, ale ucieszył się tym
spotkaniem.</p>
<p>— Dobry wieczór, panno Maniu! — zawołał wesoło.</p>
<p>— Dobry wieczór — odparła przyglądając mu się ze
zdziwieniem. — Cóż to pan po nocy się włóczy?</p>
<p>— A czemu to panna Mania spać nie idzie?</p>
<p>— Chyba już pójdę — odparła z rezygnacją.</p>
<p>Dyzma obrzucił ją uważnym spojrzeniem. Wydała mu się
ładniejsza niż zwykle. Wątła była, to prawda, ale zgrabna.</p>
<p>„Cóż ona może mieć — pomyślał — najwyżej siedemnaście lat”.</p>
<p>— Czemuż to panna Mania taka smutna? — zapytał.</p>
<p>Wzruszyła ramionami.</p>
<p>— Jakby pan tak trzy noce z rzędu warował, jak pies, na
ulicy i grosza nie widział, to też by pan z radości nie skakał.</p>
<p>Dyzmie zrobiło się przykro. Sięgnął do kieszeni i wyjął
zwitek dziesięciozłotówki.</p>
<p>— Ja pannie Mani pożyczę. Czy dwadzieścia wystarczy?</p>
<p>Dziewczyna ze zdziwieniem przyglądała się pieniądzom. Wiedziała przecie, że sublokator jeszcze w południe
grosza nie miał przy duszy. Skądże miałby teraz tyle
banknotów? Chyba, chyba że gdzieś ukradł. Może dlatego
właśnie nałożył frak. „Zresztą — pomyślała — co mi do
tego?”</p>
<p>Nikodem wyciągnął do niej dwa papierki.</p>
<p>— Proszę.</p>
<p>Mańka zrobiła przeczący ruch głową.</p>
<p>— Nie chcę. Nie wezmę. I tak nie będę miała z czego
oddać.</p>
<p>— No to i nie trzeba oddawać.</p>
<p>— Nie chcę. — Zmarszczyła brwi. — Widzisz go, bankier.</p>
<p>Odwróciła głowę i dodała cicho:</p>
<p>— Chyba że… Za darmo nie chcę. Chyba że pójdzie pan
ze mną.</p>
<p>— Eee — bąknął Dyzma i zarumienił się.</p>
<p>Mańka spojrzała mu w oczy.</p>
<p>— Nie podobam się panu?</p>
<p>— To nie, czemu?…</p>
<p>— Z pana to też mężczyzna! — wybuchnęła niespodziewanie ze złością. — Uuuu… kalosz!</p>
<p>Zawróciła się na pięcie i ruszyła wolnym krokiem ku
domowi.</p>
<p>— Panno Maniu! — zawołał za nią. — Proszę zaczekać,
pójdziemy.</p>
<p>Przystanęła, a gdy zrównał się z nią, powiedziała:</p>
<p>— Hotel też pięć złotych.</p>
<p>— Dobrze — odparł.</p>
<p>Szli wąskimi uliczkami w milczeniu.</p>
<p>Zaspany drab w pluszowej kamizelce otworzył im drzwi,
wprowadził do małego brudnego pokoju i wyciągnął rękę.
Dyzma zapłacił.</p>
<p>Przez szare butwiejące firanki wpadał snop jaskrawego słońca. W pokoju było duszno, parno i czuć było
stęchliznę.</p>
<p>— Może by okno otworzyć? — zapytała Mańka.</p>
<p>— Późno już. Czas do domu. Pewno będzie dziesiąta
— powiedział Dyzma.</p>
<p>Mańka przed małym lusterkiem rozczesywała gęste
czarne włosy wyszczerbionym grzebykiem.</p>
<p>— Znalazł pan miejsce? — rzuciła obojętnie.</p>
<p>Nagle opanowała Dyzmę niepohamowana chęć zaimponowania Mańce. Wydobył z kieszeni wszystkie pieniądze
i rozłożył je na stole.</p>
<p>— Zobacz — powiedział z uśmiechem.</p>
<p>Mańka odwróciła głowę i oczy jej szeroko się rozwarły.
Długo przyglądała się rozrzuconym banknotom.</p>
<p>— Tyle forsy… tyle forsy… A to pięćsetki. Psiakrew!</p>
<p>Nikodem rozkoszował się efektem.</p>
<p>Dziewczyna chwyciła go za rękę.</p>
<p>— Słuchaj, miałeś „robotę”? — zapytała z podziwem.</p>
<p>Dyzma roześmiał się i ot tak, dla kawału, powiedział:</p>
<p>— Aha!</p>
<p>Mańka ostrożnie dotknęła końcami palców pieniędzy.</p>
<p>— Powiedz… powiedz — wyszeptała — chodziłeś na
„mokrą robotę”?</p>
<p>Skinął głową.</p>
<p>Milczała, a w jej oczach malował się strach i podziw.
Nigdy nie przypuszczała, że ten cichy sublokator, ten
niedorajda…</p>
<p>— Nożem? — zapytała.</p>
<p>— Nożem.</p>
<p>— Ciężko było?</p>
<p>— Phi — odparł — ani zipnął.</p>
<p>Pokręciła głową.</p>
<p>— Ale forsy miał… Może Żyd?</p>
<p>— Żyd.</p>
<p>— Nie wiedziałam…</p>
<p>— Czegoś nie wiedziała? — zapytał Dyzma i zaczął
chować pieniądze.</p>
<p>— Nie wiedziałam, że ty taki…</p>
<p>— To niby jaki?</p>
<p>— No taki…</p>
<p>Nagle przytuliła się do niego.</p>
<p>— A ciebie nie nakryją?</p>
<p>— Nie bój się, ja dam sobie radę.</p>
<p>— Nikt nie widział?… Może jakie ślady zostawiłeś?
Trzeba bardzo uważać. „Gliny” to wiesz, oni po śladach
palców nawet znajdą.</p>
<p>— Mnie nie złapią.</p>
<p>— A powiedz, miałeś pietra?</p>
<p>Roześmiał się.</p>
<p>— Nie ma o czym gadać. No, chodźmy do domu. A to
masz dla ciebie na sukienkę.</p>
<p>Położył przed Mańką sto złotych. Dziewczyna zarzuciła
mu ręce na szyję i raz po raz zaczęła całować w usta.</p>
<p>Szli do domu, nie rozmawiając po drodze. Nikodem
z satysfakcją spostrzegł, że stosunek tej małej do niego
zmienił się niemal z miejsca. Szybko zorientował się, że
szacunek, graniczący z zachwytem, wzbudziły w Mańce nie
pieniądze, lecz cała ta zmyślona historia bandycka. I chociaż pochlebiała mu ta zmiana, wstydził się, że na nią
właściwie nie zasłużył. Dlatego za żadną cenę nie przyznałby się jej teraz, że wszystko było bajką.</p>
<p>— Uważasz, Mańka — rzekł, gdy wchodzili na schody —
tylko w domu ani pary z gęby. Rozumiesz?</p>
<p>— No, pewno.</p>
<p>— A ja teraz będę musiał wyjechać na jakiś czas, żeby,
rozumiesz… No, bezpieczniej.</p>
<p>— Rozumiem. Ale wrócisz?</p>
<p>— Wrócę.</p>
<p>Zjawienie się sublokatora razem z Mańką nie zrobiło na
Barcikach żadnego wrażenia. Natomiast wódkę i kiełbasę
przyjęto z szacunkiem. Walentowa zaraz nakryła stół zieloną ceratą i wszyscy zasiedli do śniadania. Szklaneczka,
która niegdyś była słoikiem do musztardy, krążyła z rąk do
rąk, a że objętość jej była dość duża, Dyzma wkrótce wyjął
pięć złotych i Mańka pobiegła po nową flaszkę.</p>
<p>Tymczasem Nikodem uregulował zaległe komorne, a gdy
dziewczyna wróciła, rzekł:</p>
<p>No, powinszujcie mnie, państwo. Znalazłem dobrą posadę.</p>
<p>— A gdzie? — zagadnął Walenty.</p>
<p>— Nie w Warszawie. Na prowincji.</p>
<p>— Nie mówiłam — pokiwała głową Walentowa. — Na
prowincji zawsze o zarobek łatwiej. Dostatek wszystkiego.
Wiadomo — chłopi.</p>
<p>Przepili jego zdrowie, a gdy już butelka była pusta,
Nikodem rozstawił swoje polowe łóżko, rozebrał się, kamizelkę z pieniędzmi wsunął pod poduszkę i zasnął niemal
zaraz.</p>
<p>Walenty siedział chwilę w milczeniu, a że podpił sobie,
zaczął ni z tego, ni z owego śpiewać, lecz spotkał się z ostrą
opozycją Mańki.</p>
<p>— Cicho, do cholery, nie widzisz: człowiek śpi. Odpocząć nie dadzą.</p>
<p>Zaległa cisza. Walenty nasunął czapkę i wyszedł, jego
żona wyniosła się do sąsiadki, by pochwalić się, że sublokator postawił wódkę na oblanie nowego zajęcia.</p>
<p>Mańka wyjęła z szafy batystową chusteczkę i nakryła
nią głowę śpiącego, w izbie bowiem było dużo much.</p>
</div>

<div type="chapter"><head>Rozdział trzeci</head>
<p>Cały ranek zajęły przygotowania do wyjazdu. Dyzma duże porobił zakupy, gdyż zdawał sobie sprawę, że musi
wyglądać przyzwoicie. Kupił więc kilka zmian bielizny,
kilka krawatów, nowe przybory do golenia, bardzo żółte
buciki i dwa gotowe garnitury, które leżały na nim prawie
dobrze. Poza tym nabył moc drobiazgów i piękne skórzane
walizy.</p>
<p>Syn rejenta Windera, student ze Lwowa, niegdyś cały
Łysków zachwycał swą elegancją, a w jego pokoju Nikodem
nieraz podziwiał szyk różnych przedmiotów toaletowych
i teraz przy zakupach starał się naśladować gust młodego
rejentowicza.</p>
<p>Kapitał został mocno nadszarpnięty, lecz Dyzma był
kontent z siebie.</p>
<p>Do szóstej załatwił już wszystko, pociąg odchodził o pół
do ósmej. Mańka, która początkowo obiecywała sobie, że
odprowadzi Dyzmę na dworzec, teraz tak onieśmielona
była jego ekwipunkiem, że nie odważyła się nawet zaproponować swego towarzystwa.</p>
<p>Gdy wychodził, wybiegła tylko za nim na schody i gorąco wycałowała. Potem pomogła znieść walizy, kiedy zaś
dorożka ruszyła z miejsca, zawołała:</p>
<p>— Wrócisz?</p>
<p>— Wrócę! — odkrzyknął Dyzma i machnął kapeluszem.</p>
<p>Drugą klasą jedzie się znacznie wygodniej niż trzecią. Po
pierwsze, zamiast twardych ławek są tu sprężynowe kanapy, po drugie, pasażerowie są znacznie milsi, a i służba
kolejowa grzeczniej się odnosi niż w trzeciej.</p>
<p>Dyzma rozkoszował się swą pierwszą podróżą w warunkach, które dawały mu wrażenie, że oto jest panem całą
gębą i że nie tylko naczelnik urzędu pocztowego w Łyskowie, ale nawet obaj Winderowie, ojciec i syn, niczym nie
zaimponowaliby mu teraz.</p>
<p>Kilka osób, które zajęły miejsca w tymże przedziale,
wkrótce wysiadło i Dyzma pozostał sam. Nie chciało mu
się spać. Zresztą należało gruntownie obmyślić całą
sprawę.</p>
<p>Rozumiał już teraz dobrze, że niespodziewaną propozycję Kunickiego zawdzięcza wyłącznie temu, że ten stary
wyga wziął go za wpływową osobistość, pozostającą z ministrem Jaszuńskim w bliskich stosunkach. Oczywiście
rozwianie tego złudzenia równałoby się rezygnacji z tej
niewiarygodnie wysokiej pensji. Cały tedy spryt należy
wysilić w tym kierunku, by Kunickiego utwierdzić w mylnym przekonaniu i jak najdłużej pobierać tę pensję.
Utrzymanie i mieszkanie będzie darmowe. Wydatki zatem ograniczą się do zaledwie kilkudziesięciu, może stu
złotych miesięcznie. Zatem dwa tysiące czterysta oszczędności!</p>
<p>„Ba! Żeby chociaż ze trzy miesiące wytrwać. A może pół
roku?…”</p>
<p>Uśmiechnął się do siebie. Później można by na procenty
chociażby pożyczać i żyć jak jaśnie pan, nic nie robiąc.</p>
<p>Tylko trzeba kołować starego jak najdłużej i mieć się
na baczności, żeby się nie wsypać. W ogóle mówić jak
najmniej, a o sobie ani jednego słówka. Stary też nie
w ciemię bity i jakby tylko najmniejsze podejrzenie powziął — przepadło wszystko.</p>
<p>Świtało już, gdy konduktor wszedł i zameldował, że
dojeżdżają do stacji Koborowo.</p>
<p>Dyzma zaniepokoił się, czy też Kunicki pamięta, że on
ma tym pociągiem przyjechać.</p>
<p>Okazało się wszakże, że pamiętał. Do wysiadającego
Nikodema podszedł zaraz lokaj w liberii.</p>
<p>— Czy to wielmożny pan do państwa Kunickich?</p>
<p>— Tak.</p>
<p>— Samochód czeka przed stacją, panie administratorze
— rzekł służący i zabrał walizy.</p>
<p>Usadowiwszy się w luksusowym wozie, Nikodem pomyślał:</p>
<p>„Pan administrator generalny dóbr Koborowo. Trzeba
będzie zafundować sobie karty wizytowe”.</p>
<p>Równa jak stół droga szła przez jakiś czas wzdłuż toru,
później przy malowniczym, na wpół zrujnowanym młynie
wodnym wyginała się na obłym mostku i skręcała w prawo,
mijając liczne zabudowania fabryczne, które gęsto obsiadały bocznicę kolejową.</p>
<p>Stąd już zaczynała się długa aleja klonowa, na końcu
której leżał strzelisty pałac, nieco dziwaczny i pretensjonalny w stylu, lecz harmonijny jako całość. Auto zatoczyło
półkrąg obok gazonu i stanęło na podjeździe. W otwartych
drzwiach ukazała się pokojówka i wraz z lokajem zaopiekowała się walizami. W chwili, gdy Dyzma zdejmował palto,
wpadł do hallu nieco rozczochrany Kunicki w długim fularowym szlafroku, tak jaskrawym i kwiecistym, że
Dyzma wziął go początkowo za kobietę.</p>
<p>Kunicki, rozpromieniony i ruchliwy jak rtęć, rzucił
się na przyjezdnego z uściskiem i otworzył nań ogień mitraliezy swej wymowy, jeszcze szybciej i jeszcze bardziej
szepleniącej niż w Warszawie, lecz równie monotonnej.
Pierwszym pytaniem, po którym zrobił pauzę na odpowiedź, było: „Czy drogi pan woli zamieszkać tu, w pałacu,
czy też w pawilonie w parku?”</p>
<p>Drogi gość oświadczył, że mu wszystko jedno, wobec
czego został przeprowadzony do dwóch pięknie urządzonych pokojów na parterze. Wyjaśniono mu przy tym, że
wcale nie będzie skrępowany, gdyż gdyby nie chciał przechodzić do hallu przez inne pokoje, ma stąd wprost wyjście
na taras, do łazienki zaś ma wejście z korytarza tuż obok,
może też zaraz wykąpać się po podróży, kąpiel została
dlań przygotowana, a później, jeżeli nie jest zmęczony
i zechce wyjść na śniadanie do jadalni, i jemu, Kunickiemu,
i paniom będzie bardzo miło.</p>
<p>Gdy wreszcie Dyzma został sam, rozpakował szybko
walizy, rzeczy umieścił w szafie i przeszedł do łazienki.
Nigdy dotychczas nie zdarzało się mu myć w wannie. Toteż
od razu stwierdził, że jest to znacznie wygodniejsze niż
zatłoczona łaźnia. Ostatnio zresztą i na łaźnię nie mógł
sobie pozwolić. Świadczyła o tym wymownie woda w wannie, która po jego kąpieli nabrała wyraźnego zabarwienia.
Dyzma długo manipulował, zanim znalazł na dnie łańcuszek, po pociągnięciu którego kompromitująca ciecz
znalazła ujście. Spłukał wannę, uczesał się, nałożył pidżamę, a gdy wrócił do swego pokoju, ze zdumieniem stwierdził, że podczas jego nieobecności służba oczyściła ubranie
i buty.</p>
<p>„Psiakrew! Tu ci samemu palcem ruszyć nie dadzą!”
— pomyślał z podziwem.</p>
<p>Ledwie zdążył zawiązać krawat, gdy zapukano do
drzwi i zjawił się Kunicki, wyświeżony i niezmiernie gadatliwy.</p>
<p>Pokój, do którego wprowadził Dyzmę, a zasługujący
raczej na miano sali, cały wyłożony jakimś ciemnym drzewem, wywierał wrażenie przytłaczające. Wzdłuż ścian stały
wspaniałe kredensy i oszklone szafy, połyskując bogactwem swych wnętrz wypchanych srebrami i kryształami,
nieduży biały stół, nakryty dla czterech osób, zdawał się
wystawą luksusowych naczyń, których wystarczyłoby do
obsłużenia całego personelu urzędu pocztowego w Łyskowie.</p>
<p>— Moje panie w tej chwili zejdą, właśnie kończą ubieranie się, może tymczasem zechce pan, drogi panie Nikodemie, obejrzeć inne pokoje na parterze, bo piętro, che, che,
jest jeszcze niewidzialne, pojmuje pan, damy. Jakże się
panu podoba moja siedziba? Sam ją urządzałem, sam
projektowałem, poczynając od wskazówek dla architekta,
a kończąc na najmniejszym mebelku…</p>
<p>Wziął Dyzmę pod ramię i, drepcząc przy nim, zaglądał
mu raz po raz w oczy.</p>
<p>Pałac koborowski, jak i całe Koborowo, tłumaczył, to
jego duma i chluba, jeszcze przed niewielu laty były tu
dzikie wertepy, dworek, co to nadawał się chyba na rozbiórkę, zrujnowane zabudowania gospodarskie i ziemia w połowie leżąca odłogiem. A dziś — złote jabłko, cacko, wychuchane, systematyczną pracą, ciężkim trudem postawione na, panie kochany, nogi.</p>
<p>Szli po miękkich dywanach przez pokoje urządzone
z przepychem, o jakim w ogóle Dyzma nie miał wyobrażenia.</p>
<p>Ze złoconych brązów, z sutych ram obrazów, z lśniących
mebli, z olbrzymich luster, z marmurowych i malachitowych kominków, z nieznanych tkanin i złotem tłoczonej
skóry — zdawały się krzyczeć pieniądze. Dyzmie przyszło
na myśl, że gdyby ziemia się nagle zatrzęsła, pałac wraz
z całym urządzeniem rozsypałby się w złote krążki.</p>
<p>— No, jakże? — pytał Kunicki, gdy znowu znaleźli się
w jadalni, nie zdążył jednak otrzymać odpowiedzi, otworzyły się drzwi i weszły oczekiwane panie.</p>
<p>— Pozwólcie, przedstawię: pan Dyzma.</p>
<p>Starsza, jasna blondynka, z uśmiechem podała rękę:</p>
<p>— Bardzo mi przyjemnie. Wiele słyszałam o panu.</p>
<p>Młodsza od niej szatynka, o chłopczykowatej powierzchowności i żywych ruchach, mocno uścisnęła dłoń Nikodema, przyglądając się mu tak bezceremonialnie, że aż się
zdetonował.</p>
<p>Na szczęście nic nie potrzebował mówić, gdyż Kunicki
terkotał bez przerwy. Miał zatem czas przyjrzeć się obu
paniom. Blondynka mogła mieć najwyżej dwadzieścia
sześć lat, szatynka może dwadzieścia czy dwadzieścia dwa.
Zdziwił się tym, gdyż pamiętał, że Kunicki mówił mu
o żonie i córce. Tymczasem obie mogły być tylko jego
córkami, chociaż nie wyglądały na siostry. Blondynka,
aczkolwiek kształtna i smukła, nie mogła być nazwana
szczupłą. Małe, lecz wydatne zmysłowe usta, łagodny owal
twarzy i ogromne, niemal nieproporcjonalne duże, mocno
błękitne oczy — zdradzały naturę marzycielską. Elegancka letnia sukienka z surowego jedwabiu odsłaniała szyję
i ramiona olśniewającej białości.</p>
<p>Obok tej pastelowej urody wąskie, skośne i zrośnięte
brwi młodszej, jej krótko, po męsku obcięte kasztanowe,
o miedzianym połysku włosy, jej zapięta pod szyję angielska bluzka z ciemnozielonym krawatem i silnie opalona
cera — stanowiły jaskrawy kontrast. Przy tym spojrzenie
orzechowych oczu miało w sobie coś zadzierzystego. Dyzmę
uderzył poza tym kształt jej uszu. Szatynka siedziała doń
profilem i po prostu zmuszał siebie, by raz po raz nie
przyglądać się jej uchu. Nigdy dotąd nie zwrócił uwagi na
uszy ludzi, z którymi się stykał. Teraz dopiero stwierdził,
że ucho może mieć swój indywidualny wyraz, że może
być piękne, może przypominać jakiś egzotyczny kwiat
o prężnej i soczystej konsystencji i o przykuwającym wzrok
kształcie. Kunicki miał małe czerwone uszki ostro zakończone u góry, a blondynce zakrywało je puszyste
uczesanie.</p>
<p>Obserwacje nie przeszkadzały Dyzmie uważać, by swymi ruchami i sposobem jedzenia jak najbardziej upodobnić
się do reszty towarzystwa i przez nieodpowiednie zachowanie się nie zdemaskować braku tego, co rejent Winder
nazywał kindersztubą, a co prawdopodobnie miało oznaczać pańskie formy.</p>
<p>Kunicki mówił bez przerwy, obszernie opisywał zalety
i ujemne strony Koborowa, wyliczał inwentarz, charakteryzował temperamenty poszczególnych koni, układał
plan, według którego zademonstruje to wszystko kochanemu panu Nikodemowi.</p>
<p>— Dotychczas zdążyłem tylko pokazać panu pokoje
parterowe.</p>
<p>Pociągnął łyk kawy, wskutek czego znalazła się pauza
wystarczająca na odezwanie się blondynki:</p>
<p>— I jakże się panu podobało?</p>
<p>— Bardzo bogato — odparł po prostu Dyzma.</p>
<p>Na twarz blondynki buchnęły rumieńce. W oczach
odbiła się niewymowna przykrość.</p>
<p>— To, proszę pana, gust mojego męża.</p>
<p>— Che, che, che — zaśmiał się Kunicki — mówiłem to
już panu Nikodemowi. A niech pan sobie wyobrazi, że Nina
pierwszą scenę małżeńską, che, che, che, właśnie o to mi
zrobiła, gdyśmy przyjechali po ślubie do Koborowa. Oto jest
wdzięczność niewieścia. Ja tu, panie, na głowie stawałem,
żeby mojej pani usłać gniazdko, a ona jeszcze mi scenę
zrobiła. I niech pan sobie wyobrazi…</p>
<p>— Przestań, proszę — przerwała pani Nina.</p>
<p>— Nie rozumiem cię, papo — dodała szatynka — po
co nudzisz pana Dyzmę opowiadaniem o rzeczach, które
w dodatku sprawiają przykrość Ninie.</p>
<p>— Ależ ja nic nie mówię, nic nie mówię, kochanie.
Zresztą zaraz was uwolnimy od naszego towarzystwa; bo
muszę panu Nikodemowi pokazać Koborowo. Powiadam
panu…</p>
<p>— Może pan Dyzma jest zmęczony — wtrąciła pani
Nina.</p>
<p>— Broń Boże — zaprzeczył Nikodem.</p>
<p>— No, widzisz, no, widzisz — zaszeplenił zadowolony
Kunicki. — Nas, ludzi interesu, aż korci, żeby wszystko pożyteczne, wszystko istotne i jedynie ważne zaraz poznać.</p>
<p>— Papo, nie mów za pana Dyzmę — przerwała córka.
— Wątpię, czy dla każdego podkłady kolejowe i odpadki
drzewne są rzeczą najistotniejszą i jedynie ważną. Prawda,
proszę pana? — zwróciła się do Dyzmy.</p>
<p>— No, naturalnie, pani ma rację — odparł ten ostrożnie
— są rzeczy znacznie ważniejsze.</p>
<p>Kunicki zaśmiał się cicho i zatarł ręce.</p>
<p>— Tak, tak, od podkładów są rzeczy ważniejsze! Na
przykład kwestia otrzymania większego kontyngentu drzewa i kwestia uzyskania dostaw!</p>
<p>Śmiał się kontent z siebie.</p>
<p>Blondynka wstała i skinęła głową.</p>
<p>— Nie przeszkadzamy panom — powiedziała zimno.</p>
<p>Szatynka również podniosła się z miejsca i zanim Nikodem zdołał pojąć, na czym właściwie ten konflikt rodzinny
polega, obie wyszły z jadalni. Dyzma nie przypuszczał, że
śniadanie tak prędko się skończy. Jadł mało, by nie wyglądać na żarłoka, a teraz był głodny.</p>
<p>Lokaj zameldował, że konie podano.</p>
<p>— Tak to — mówił Kunicki nakładając czapkę — widzi
pan, niech się pan tym nie zraża, ale między mną i żoną
zawsze jest to wielkie nieporozumienie. Ona, panie, idealistka, romantyczna, utopie różne w główce — młoda
jeszcze. Zmądrzeje. A córka?… Hm… Kasia z nią trzyma,
bo też jeszcze smarkata. Zresztą baby zawsze razem trzymają.</p>
<p>Przed podjazdem stał oryginalny zaprzęg, rodzaj eleganckiej biedki na dwóch kołach z parą gniadych w lejc.
Usadowili się wygodnie na miękkich poduszkach i Kunicki
strzelił z bata. Konie ruszyły ostrym kłusem.</p>
<p>— Co, ładne szkapiny? — zmrużył oko Kunicki. — Kupiłem tę parkę na wystawie rolniczej w Lublinie. Złoty
medal! Co?</p>
<p>Istotnie, gniade szły jak lalki i Dyzma przyznał, że są
wspaniałe.</p>
<p>— Najpierw pokażę panu moje ministerstwo kolei
— mówił Kunicki. — Dwadzieścia dwa kilometry toru
z dwoma rozgałęzieniami, pojedziemy do pierwszego,
w moim lesie.</p>
<p>Skręcił z klonowej alei i miękką gruntową drogą jechali dobre pół godziny wśród gęstych łanów dojrzałego
żyta. W powietrzu panowała cisza, lecz upał nie był dokuczliwy.</p>
<p>— Ładne urodzaje — rzekł Dyzma.</p>
<p>— Tak, panie, tak — odparł smutno Kunicki — za dobre,
za ładne, niestety.</p>
<p>Nikodem roześmiał się.</p>
<p>— Tak to pan powiedział, jakby to pana martwiło.</p>
<p>— A co pan sądzi? — zdziwił się Kunicki. — Przecie to
klęska dla rolnictwa.</p>
<p>Dyzma chciał powiedzieć, że tego nie rozumie, ale
ugryzł się w język. Lepiej być ostrożnym.</p>
<p>— Klęska — powtórzył Kunicki — ceny lecą na łeb, na
szyję. Za dwa miesiące będziemy sprzedawali za psie
poszycie. Klęska urodzaju, panie drogi.</p>
<p>„Aha! — pomyślał Dyzma — widzisz, kto by to przypuszczał. Ale najlepszy sposób to jak najmniej gadać albo,
broń Boże, wypytywać”!</p>
<p>— No, to zrozumiałe — rzekł głośno — tylko ja nie sądzę,
żeby miało być tak źle, jak pan przepowiada.</p>
<p>Zamilkł; przyszło mu do głowy, że jednak trzeba coś
dodać, żeby nie wyglądać na naiwnego. Toteż powiedział,
ot tak, na wszelki wypadek:</p>
<p>— Zboże podrożeje.</p>
<p>— Ba, jedynie w tym wypadku, jeżeli rząd zacznie
magazynować zboże.</p>
<p>— A kto panu powiedział, że nie zacznie?!</p>
<p>— Co pan mówi?! — podskoczył Kunicki.</p>
<p>Dyzma przestraszył się, że palnął jakieś kapitalne głupstwo, ale wnet się uspokoił, gdyż jego towarzyszowi aż
zaświeciły się oczy.</p>
<p>— Królu złoty! Co pan mówi? Czy to już postanowione?</p>
<p>— Na razie projekt…</p>
<p>— Kochany panie Nikodemie! Ależ to genialna myśl!
Genialna! Obowiązkiem rządu jest ratowanie rolnictwa,
przecie, na miły Bóg, cały dobrobyt kraju opiera się na
rolnictwie. Do diabła, u nas jest po prostu jakaś mania
przerabiania struktury gospodarczej kraju! Przecie Polska liczy siedemdziesiąt procent rolników! Siedemdziesiąt
procent! Nie przemysł, nie kopalnie, nie handel, lecz właśnie rolnictwo, produkty rolne, zwierzęce i drzewne — to
jest podstawa wszystkiego. Dobrobyt rolnika to dobrobyt
wszystkich — i fabrykanta, i kupca, i robotnika! Panie
Dyzma, powinien pan, to pański święty obowiązek wobec
ojczyzny, wyzyskać wszystkie swoje wpływy w rządzie,
żeby przeforsować ten genialny projekt! Żeby rząd skupił
całą nadwyżkę! Boże! Samo Koborowo z folwarkami…</p>
<p>Zaczął w myśli obliczać ewentualny zysk, gdy Dyzma
powiedział:</p>
<p>— Rozchodzi się tylko o pieniądze. Nie ma pieniędzy.</p>
<p>— Pieniędzy, pieniędzy? — zaperzył się Kunicki. — To
jest drobiazg, to jest niepoważna przeszkoda. Przecie państwo może wypuścić obligacje. Obligacje zbożowe choćby
na sto milionów złotych. Płacić obligacjami i koniec. Oczywiście, oprocentowanymi, przypuśćmy na pięć od sta,
nawet cztery od sta. Uważa pan? Powiedzmy sześcioletnie.
A przecie, do pioruna, w ciągu sześciu lat musi przyjść
dobra koniunktura co najmniej dwa razy. Wówczas sprzedaje się cały zapas zagranicy i jest świetny interes. Uważa
pan? A korzyści ogromne: <emph>primo</emph>, uratowanie cen, <emph>secundo</emph>,
wzmożenie obrotów, bo obligacje muszą być, oczywiście,
bezimienne. Przecie w ten sposób państwo wstrzyknie na
rynek wewnętrzny nowych sto milionów, a to już suma,
która wpłynie zbawiennie na naszą katastrofalną ciasnotę
gotówkową. Królu złoty! Powinien pan o tym koniecznie
pogadać z ministrem Jaszuńskim.</p>
<p>— Mówiliśmy już z nim wiele na ten temat i kto wie…</p>
<p>Urwał, a jednocześnie pomyślał:</p>
<p>„To mocny łeb, niech tego starego diabli wezmą. Taki to
i ministrem chyba mógłby zostać!”</p>
<p>Kunicki nie ustawał w rozważaniu kwestii. Wytaczał
argumenty, robił zastrzeżenia i wątpliwości, by je natychmiast rozbić logicznym rozumowaniem, szeplenił coraz
więcej, mówił coraz prędzej i z emocji wymachiwał batem.</p>
<p>Tymczasem droga zawróciła do lasu i jechali teraz wśród
wysokopiennych sosen.</p>
<p>Na obszernej polanie piętrzyły się sągi drzewa wzdłuż
wąskich szyn kolejki polowej. Właśnie miniaturowy parowozik zaczął sapać i syczeć, usiłując ruszyć z miejsca
kilkanaście wagonetek, naładowanych wielkimi klocami.
Dopomagały mu w tym dwa szeregi robotników, popychających z obu stron wagonetki.</p>
<p>Ludzie zdejmowali czapki, lecz w ukłonach tych wyczuwało się niechęć, a nawet wręcz nieżyczliwość. Ogorzały
jegomość w siwej kurtce podszedł do powoziku i zaczął coś
mówić, lecz Kunicki mu przerwał:</p>
<p>— Panie Starkiewicz, ukłoń się pan, to jest właśnie pan
Dyzma, pan administrator generalny.</p>
<p>Jegomość zdjął czapkę i obrzucił Dyzmę uważnym
spojrzeniem. Ten ukłonił się z lekka.</p>
<p>Przez kilka minut, podczas których Kunicki wypytywał
Starkiewicza o jakieś dane, Nikodem rozglądał się z zaciekawieniem wśród olbrzymich mas nagromadzonego drzewa, baraków skleconych z desek, wokół polany, pełnej
świstu pił i pojęków siekier. Gdy ruszyli dalej, Kunicki
rozpoczął fachowy wykład o gatunkach drzewa, o stanie
eksploatacji, o trudnościach w uzyskaniu pozwoleń na
wyręby we własnym lesie, o drzewostanie w tych okolicach.
Cytował paragrafy ustaw, cyfry, ceny i od czasu do czasu
zerkał w stronę towarzysza, którego mina wyrażała skupioną uwagę.</p>
<p>W istocie Dyzmę ogarnęło przerażenie. Wszystko to
waliło się na jego świadomość coraz gwałtowniejszą lawiną
pojęć i spraw, o których nie miał najmniejszego pojęcia.
Czuł się jak człowiek, na którego wywrócono stóg siana.
Stracił wszelką orientację i zrozumiał, że absolutnie nie da
sobie z tym rady, że żadną miarą nie zdoła opanować
sytuacji bodaj o tyle, by nie skompromitować się i nie
ośmieszyć, mówiąc prościej — nie wsypać się.</p>
<p>Kiedy zwiedzili już stację drzewną w lesie rządowym,
tartaki przy dworcu kolejowym, fabrykę mebli, wykańczaną właśnie papiernię i budowę jakichś magazynów, zamęt
w głowie Dyzmy wzrósł do tego stopnia, że najchętniej
uciekłby zaraz. Piętrzyła się przed nim niebosiężna góra
interesów niezrozumiałych, spraw przedziwnie a tajemniczo zazębiających się wzajemnie, poznawał nowych ludzi,
będących kierownikami tych spraw, mówiących o nich ze
znawstwem i takimi skrótami, że nic z tego wyłowić nie
potrafił.</p>
<p>Pocieszał się jedynie spostrzeżeniami, że Kunicki nie
widzi jego przygnębienia, biorąc je za skupioną rozwagę
i pilną obserwację. Widocznie tak był zaabsorbowany funkcją informowania swego administratora, że nie miał czasu
zauważyć jego depresji.</p>
<p>Zbliżała się już trzecia, gdy zatrzymali się znowu przed
pałacem.</p>
<p>— Widzi pan — rzekł Kunicki oddając lejce stajennemu
— że moje Koborowo to obiekt niemały. Niemały i, dalibóg,
pomyślany logicznie, i nastawiony na dobry i stały dochód.
Jeżeli w praktyce tak nie jest, to już zasługa naszej biurokracji i chwiejnej polityki gospodarczej. Ale w tych warunkach można wiele, bardzo wiele zrobić, ale to już rzecz
pańska i pański kłopot, kochany panie Nikodemie.</p>
<p>Obiad jedli we dwójkę, gdyż panie wyjechały samochodem do Grodna po zakupy. W Koborowie karmiono
obficie i wykwintnie, toteż Dyzma przy czarnej kawie, na
którą przeszli do gabinetu, czuł się niezwykle ociężały.</p>
<p>Natomiast żywy jak rtęć Kunicki nie ustawał w objaśnianiu gospodarki koborowskiej. Otwierał szafy, szuflady,
wyciągał jakieś segregatory, rachunki, korespondencję
i mówił bez przerwy. Nikodem bliski już był rozpaczy, gdy
staruszek, zebrawszy w małych rączkach grubą plikę ksiąg
i papierów, zakończył:</p>
<p>— Widzę, że pan jest już trochę zmęczony, należy się
przecie wypoczynek po podróży. Zatem jeżeli pan pozwoli,
wszystkie te materiały odeślę do pańskiego pokoju, a pan
może je wieczorem przejrzy. Dobrze?</p>
<p>— Dobrze, z przyjemnością.</p>
<p>— A nie zdrzemnąłby się pan teraz, kochany panie
Nikodemie, co?</p>
<p>— Wie pan, że rzeczywiście…</p>
<p>— No, to przyjemnej drzemki, przyjemnej drzemki,
odprowadzę pana. A niech pan łaskawie zwróci uwagę na
daty w korespondencji z Dyrekcją Lasów Państwowych.
Przecie to skandal, żeby przetrzymywano sprawy po trzy
miesiące bez odpowiedzi, bo… No, ale o tym potem. Niechże pan wypoczywa. Kolację mamy o ósmej.</p>
<p>Nikodem zdjął buty i rozciągnął się na kanapie, lecz
zasnąć nie mógł. Myśli kłębiły się pod czaszką dokuczliwie, niemal boleśnie. Co robić? Co robić?… Czy z miejsca
zrezygnować ze wszystkiego i przyznać się staremu, czy
próbować zorientować się w materiale tak beznadziejnie
trudnym i skomplikowanym?… Gdyby potrafił tego dokonać, mógłby się utrzymać w Koborowie ze dwa, może trzy
miesiące… Bo dłużej żadną miarą nie wytrwa. Przecie stary
po to go zaangażował, by on u ministra wyrobił te różne
ustępstwa…</p>
<p>„Taki cwany piernik, a sam siebie nabrał… Jak by tu sobie
poradzić? Szlag może trafić…”</p>
<p>Dwugodzinne wypoczywanie zmęczyło go jeszcze bardziej niż cały ranek i przedpołudnie, tak pracowicie spędzone. Wypalił kilkanaście papierosów i dym, napełniający
pokój, zaczął go męczyć. Wstał i przeszedł do sąsiedniego
gabineciku. Na biurku leżała cała plika ksiąg i dokumentów, z którymi się miał zapoznać.</p>
<p>Zaklął w duchu i zawrócił. Przypomniał sobie, że może
otworzyć drzwi na taras i wyjść do parku.</p>
<p>Park, znakomicie utrzymany, musiał zajmować większą
przestrzeń, gdyż Nikodem, wciąż idąc przed siebie, nie mógł
dojrzeć jego końca. Wśród starych dębów, kasztanów, lip
i klonów biegły we wszystkich kierunkach gładkie, jak
krople wody do siebie podobne ścieżki i dróżki.</p>
<p>„Tu i zabłądzić łatwo” — pomyślał Dyzma i rozejrzał
się. W każdym razie pałac jest w północnej stronie.</p>
<p>Tu i ówdzie pod wielkimi drzewami znajdowały się
kamienne lub drewniane ławki. Po kilkunastu minutach
przechadzki Nikodem wybrał jedną z nich, znajdującą się
w gęstym cieniu, i usiadł. Natychmiast powróciły dręczące
myśli: co robić, jak sobie dać radę, co wykombinować?</p>
<p>Wtem usłyszał gwizdanie, a po chwili szybkie kroki tuż
za sobą. Obejrzał się. Wąską alejką szedł młody, niezwykle
elegancko ubrany mężczyzna, z połyskującym monoklem
w oku. Tuż za nim biegł na krzywych nóżkach miniaturowy
ratlerek o głowie nietoperza. Piesek dostrzegł Dyzmę
i zaczął ujadać. Wówczas młody człowiek zatrzymał się,
zmierzył Nikodema wzrokiem i skierował się ku niemu.
Mógł mieć około trzydziestki, szczupły, wysoki. Wzrost jego
przedłużała nieproporcjonalnie długa szyja, zakończona
bladą, malutką a okrągłą twarzą, przypominającą twarze
chorowitych dzieci. Wyniosły i pogardliwy wyraz rysów
stanowił na niej taki sam kontrast, jak i tkwiące w czerwonych obwódkach ogromne niebieskie oczy, patrzące z jadowitą ironią. Pod ich spojrzeniem Dyzma zmieszał się, tym
bardziej że młody człowiek stanął przed nim i przyglądał
się impertynencko.</p>
<p>„Ki diabeł” — pomyślał Dyzma.</p>
<p>Ten zaś wyciągnął w jego kierunku bardzo długi palec
wskazujący i zapytał skrzeczącym głosem:</p>
<p>— Kto pan jest?</p>
<p>Nie wiedząc, co zrobić, Dyzma wstał.</p>
<p>— Jestem administratorem, nowym administratorem…</p>
<p>— Nazwisko?</p>
<p>— Dyzma, Nikodem Dyzma.</p>
<p>Piesek ujadał, skacząc pokracznie wokół nóg swego
pana.</p>
<p>— Tak? Dyzma?… Słyszałem, hrabia Ponimirski. Siadaj
pan. Cicho, Brutus! Uważasz, panie Dyzma, nazwałem tak
psa, bo to nie ma żadnego sensu, a ciekaw jestem, dlaczego
pies ma nazywać się z sensem? Siadaj pan!</p>
<p>Dyzma usiadł. Ten hrabia sprawiał na nim jakieś niesamowite wrażenie, w którym były i strach, i obrzydzenie,
i ciekawość, i współczucie.</p>
<p>— Słyszałem — ciągnął hrabia, oblizując językiem ruchliwe i bezkrwiste wargi — słyszałem. Podobno ten łajdak sprowadził tu pana, bo pan jesteś jakąś figurą. Uważam za swój obowiązek, jako dżentelmen, ostrzec pana
przed złodziejską personą mego kochanego szwagierka.</p>
<p>— Ale o kim pan hrabia mówi? — zdziwił się Dyzma.</p>
<p>— O kim? No, przecie o tym chamie, o Leonie Kuniku.</p>
<p>— O panu Kunickim?…</p>
<p>— Do stu piorunów! — wrzasnął hrabia — jaki znowu
Kunicki? Jaki Kunicki? Skąd Kunicki?! Kunicki to dobre
szlacheckie nazwisko, które ta pijawka przywłaszczyła sobie! Ukradł, rozumiesz pan? Ukradł. Nazywa się po prostu
Kunik! Sam sprawdziłem. Syn maglarki Genowefy Kunik
i niewiadomego ojca. Tak, łaskawco, hrabianka Ponimirska, wnuczka księżnej de Rehon, jest dziś sobie panią
Kunikową.</p>
<p>— Nie rozumiem — ostrożnie zaczął Dyzma — znaczy,
że pan hrabia jest szwagrem pana Kunickiego.</p>
<p>Ponimirski zerwał się na równe nogi, jak ugodzony
strzałą. Bezkrwista twarz stała się nagle czerwona.</p>
<p>— Milcz pan! Milcz, ty, ty!…</p>
<p>— Ależ ja bardzo przepraszam — przestraszył się
Dyzma.</p>
<p>— Nie waż się pan w mojej obecności nigdy nazywać
tego szuję inaczej niż Kunik, łajdak Kunik, hochsztapler
Kunik! Żaden Kunicki!… Moim szwagrem jest parszywy
lichwiarz i oszust Kunik, chamski bastard Kunik! Ku-nik!
Ku-nik! Powtórz pan zaraz: Ku-nik! No!…</p>
<p>— Kunik — wybełkotał Dyzma.</p>
<p>Ponimirski uspokoił się i usiadł, a nawet uśmiechnął się.</p>
<p>— Nie wiedział pan o tym? Mój Brutus też tego nie
wiedział i nawet łasił się do mego szwagierka, póki ten go
nie kopnął. Bydlę!</p>
<p>Zamyślił się i dodał:</p>
<p>— Obaj: i Kunik bydlę, i pies bydlę… Zresztą i ja jestem
bydlę…</p>
<p>Wybuchnął niespodziewanie śmiechem.</p>
<p>— Przepraszam pana za szczerość, ale i pan jesteś
bydlę.</p>
<p>Śmiał się dalej, a Dyzma skonstatował w duchu:</p>
<p>„To wariat”.</p>
<p>— Myślisz pan, że jestem wariatem? — chwycił go nagle
za rękę Ponimirski i zbliżył twarz do jego twarzy.</p>
<p>Dyzma wzdrygnął się.</p>
<p>— Nie — rzekł niepewnym głosem — co znowu, broń
Boże…</p>
<p>— Nie zaprzeczać! — krzyknął hrabia. — Ja wiem!
Zresztą, na pewno Kunik uprzedził pana. A może moja
siostra? Powiedz pan, bo w końcu i ona zdemoralizuje się
przy tym wieprzu, przy tym szakalu. Co Nina mówiła?</p>
<p>— Ależ bynajmniej nikt mi nic nie mówił.</p>
<p>— Nikt?</p>
<p>— Słowo daję — zapewnił Nikodem.</p>
<p>— Widocznie sądzili, że pan mnie nie będzie miał zaszczytu poznać. Czy pan wie, że oni mnie zabronili wstępu
do pałacu? Że kazali jadać samotnie? Że nie wolno mi
opuszczać parku, bo Kunik kazał służbie bić mnie kijami,
jeżeli wyjdę?</p>
<p>— Ale dlaczego?</p>
<p>— Dlaczego? Dlatego, że jestem niewygodny, że moje
wielkopańskie maniery rażą tego parweniusza, tego bastarda maglarki, dlatego, że ja tu powinienem być panem, nie
ten łajdacki przybłęda, dlatego, że znieść nie może, iż ja,
prawy dziedzic Koborowa, ja, potomek rodu, w naszym
odwiecznym gnieździe rodowym muszę być panem!</p>
<p>— To pan Kunic… pan Kunik wziął Koborowo w posagu
za siostrą pana hrabiego?</p>
<p>Ponimirski zakrył twarz dłonią i milczał. Po chwili
Dyzma spostrzegł, że po długich, niewiarygodnie długich
palcach ściekają łzy.</p>
<p>„Co za cholera?!” — zaklął w myśli.</p>
<p>Piesek zaczął piszczeć natarczywie i drapać łapkami
nogawicę swego pana. Ten wyjął silnie uperfumowaną
jedwabną chusteczkę, otarł oczy i powiedział: — Wybacz pan. Mam nieco podrażniony system nerwowy.</p>
<p>— Proszę bardzo… — zaczął Dyzma.</p>
<p>Hrabia skrzywił się w jadowitym uśmiechu.</p>
<p>— Co pan tam „prosisz bardzo”? Panie, jak tam panu
na przezwisko, podoba mi się, więc płaczę. Anglicy mówią
w takich wypadkach… Zresztą pan na pewno nie rozumie
po angielsku?…</p>
<p>— Nie rozumiem.</p>
<p>— A to świetnie — ucieszył się hrabia — nie chciałbym
panu robić przykrości, polubiłem pana! — Poklepał go
końcami palców po ramieniu. — Zatem, ile razy zechcę
pana zwymyślać, zrobię to w języku angielskim. Dobrze?…</p>
<p>— Dobrze — odparł Nikodem z rezygnacją.</p>
<p>— Nie o to wszakże chodzi. Muszę pana poinformować,
że chociaż Kunik jest oszustem, który wycyganił od mojej
rodziny Koborowo, jednak nie powinien pan jego okradać,
gdyż ja mu jeszcze kiedyś wytoczę proces i majątek odbiorę, szwagierka wsadzę do więzienia, a Ninę wezmę pod
osobistą kuratelę. Która godzina?</p>
<p>Dyzma wyciągnął zegarek.</p>
<p>— Pół do ósmej.</p>
<p>— Co? Już? Ach, to muszę iść do pawilonu, bo mi później
kolacji nie dadzą. Żegnam. Szkoda, chciałem jeszcze panu
wiele rzeczy opowiedzieć. Niech pan jutro przyjdzie tu o tej
porze. Przyjdzie pan?</p>
<p>— Dobrze, przyjdę.</p>
<p>— I jeszcze jedno. Niech pan, broń Boże, nie przyznaje
się nikomu, że mnie widział i ze mną rozmawiał. Daj pan
słowo honoru!</p>
<p>— Daję.</p>
<p>— No, wierzę panu, chociaż zarówno nazwisko, jak
i wygląd świadczą, że pochodzisz z gminu, a chamy przecie
honoru nie mają. Żegnam.</p>
<p>Zawrócił się na pięcie i poszedł elastycznym krokiem
wzdłuż dębowej alei. Za nim w niezgrabnych podskokach
biegł ratlerek.</p>
<p>— Wariat — rzekł głośno Dyzma, gdy zniknęli na
zakręcie. — Na pewno wariat, ale naopowiadał mi rzeczy…
U tych wielkich panów zawsze takie różne świństwa bywają… Może i prawdę mówił… Cholera… Kunik, i powiada, że łajdak… A co mi tam do tego!…</p>
<p>Machnął ręką i zapalił papierosa. Z oddali doleciał niski,
głęboki głos gongu. Kolacja.</p>
<p>Dyzma wstał z ławki i poszedł w kierunku pałacu.</p>
</div>

<div type="chapter"><head>Rozdział czwarty</head>
<p>Kolacja składała się z kilku potraw, które podawał lokaj
sztywny i bezszelestny. Nastrój był nieco lepszy niż przy
śniadaniu. Kunicki mniej się zajmował interesami i Dyzmą, za to zasypywał swą wymową żonę i córkę, wypytując
je o rodzaj zakupów.</p>
<p>Pani Nina odpowiadała uprzejmie, lecz zimno, natomiast Kasia tylko z rzadka raczyła bąknąć krótkie „tak” lub
„nie”, zaś większość skierowanych wprost do niej pytań
pomijała milczeniem. Po dziwacznej rozmowie z Ponimirskim Nikodem zupełnie nie rozumiał już istoty tego
lekceważenia ze strony córki, lekceważenia, które sięgało obraźliwej impertynencji. Chciał w jakiś sposób rozgryźć niejasną sytuację i głowił się nad tym, jak to najzgrabniej zrobić, niczego jednak nie wymyślił.</p>
<p>Po kolacji Kunicki zaproponował spacer i chociaż Kasia
wzruszyła ramionami, pani Nina odparła:</p>
<p>— Owszem, przejdę się z przyjemnością.</p>
<p>Idąc na przedzie z mężem, postukującym grubą laską
i pozostawiającym za sobą smugę dymu cygara, skierowała
się do parku, lecz nie w te jego okolice, które już znał
Dyzma. Tam były gęste stare drzewa, tutaj zaś przeważnie
trawniki i klomby, gdzieniegdzie tylko na tle ciemniejszego
szafiru nieba rysowały się malownicze kępy wysmukłych
drzew.</p>
<p>Nikodem z konieczności został w towarzystwie Kasi.
Milczeli, a że w parku panowała zupełna cisza, dolatywał do
nich szmer półgłosem prowadzonej rozmowy Kunickich.
Jakże śmiesznie wyglądali tak obok: on, mały, irytująco
ruchliwy i gestykulujący staruszek, przy żonie młodej,
zgrabnej, niemal posągowej, idącej równym, spokojnym,
płynnym krokiem.</p>
<p>— Uprawia pan tenis? — spytała Kasia.</p>
<p>— Ja? Nie, proszę pani. Nie umiem.</p>
<p>— To dziwne.</p>
<p>— Dlaczego dziwne?</p>
<p>— No, bo dziś wszyscy panowie umieją.</p>
<p>— Nigdy, proszę pani, nie miałem czasu nauczyć się tej
gry. Znam tylko bilard.</p>
<p>— Tak? To ciekawe, niech mi pan powie… Przepraszam
— rzuciła nagle i odbiegła do klombu.</p>
<p>Dyzma zatrzymał się, nie wiedząc, co ma robić, gdy
Kasia powróciła z kilku łodygami nikotiany w ręku. Kwiaty
pachniały już z daleka odurzająco. Zbliżyła je do twarzy
Nikodema. Ten sądząc, że zostaje obdarowany, zaczerwienił się i wyciągnął rękę.</p>
<p>— Ależ nie! To nie dla pana. Niech pan powącha!
Bajeczne, prawda?</p>
<p>— Owszem, ładnie pachną — odparł zmieszany.</p>
<p>— Pan musi być, swoją drogą, bardzo zarozumiały.</p>
<p>— Ja? Dlaczego? — zdziwił się szczerze.</p>
<p>— No, bo już panu się zdawało, że kwiaty przeznaczam
dla niego. Pewno często dostaje pan kwiaty od kobiet?</p>
<p>Dyzma wprawdzie nigdy nie dostał od żadnej kobiety
kwiatów, odparł jednak na wszelki wypadek:</p>
<p>— Czasami.</p>
<p>— Podobno słynie pan w warszawskim mondzie jako
silny człowiek.</p>
<p>— Ja?</p>
<p>— Ojciec mi mówił. Zresztą, rzeczywiście, wygląda pan
na… Aha, pan gra w bilard?</p>
<p>— Niemal od dziecka — odpowiedział, przypominając
sobie zadymioną salkę bilardową w cukierni Aronsona
w Łyskowie.</p>
<p>— My też mamy w domu bilard, lecz nikt z nas grać nie
umie. Chętnie nauczyłabym się, gdyby pan znalazł dla mnie
trochę czasu…</p>
<p>— Pani? — zdziwił się. Nigdy nie wyobrażał sobie, że
kobieta może grać w bilard. — Przecie to męska gra.</p>
<p>— Ja właśnie lubię męskie gry. Nauczy mnie pan?</p>
<p>— Z przyjemnością.</p>
<p>— Możemy zacząć choćby zaraz.</p>
<p>— Nie — odparł Dyzma — mam dziś jeszcze dużo
roboty. Muszę rozpatrzyć się w księgach, w rachunkach…</p>
<p>— Hm… nie jest pan przesadnie uprzejmy. Ale to leży
w pana typie.</p>
<p>— A to dobrze czy źle? — zaryzykował.</p>
<p>— Co? — zapytała chłodno.</p>
<p>— No, to, że jestem takim typem?</p>
<p>— Wie pan… Będę szczera. Lubię mieć do czynienia
z ludźmi stanowiącymi pewną pozytywną wartość, byle nie
przypominali mojego papy. Ale z góry chciałabym zaznaczyć i hm… wyjaśnić, że… Nie pogniewa się pan za
szczerość?…</p>
<p>— Broń Boże.</p>
<p>— Ale bliżej mnie to nie obchodzi.</p>
<p>— Nie rozumiem.</p>
<p>— Lubi pan kropki nad „i”?</p>
<p>— Co?</p>
<p>— Lubi pan też, widzę, sytuacje wyraźne. To bardzo
dobrze. Otóż, jeżeli nawet będę dla pana życzliwa, chciałabym, by pan nie wyciągał z tego zbyt dalekich wniosków.
Inaczej mówiąc, ode mnie kwiatów nie będzie pan dostawał.</p>
<p>Wreszcie się zorientował, o co jej chodziło, i roześmiał
się.</p>
<p>— Ja nie liczyłem na to wcale.</p>
<p>— To świetnie. Najlepiej jest, gdy się sprawy stawia
jasno.</p>
<p>Nie wiedział sam dlaczego, ale czuł się dotknięty, i powiedział prawie bez namysłu:</p>
<p>— Ma pani rację. Odpłacę więc pani równą szczerością.
Pani też nie jest moim typem.</p>
<p>— Tak? Tym lepiej — odparła nieco zaskoczona. — To
porozumienie umożliwia nam naukę bilardu.</p>
<p>Kuniccy zawrócili i przyłączyli się do nich.</p>
<p>Kasia wzięła Ninę pod rękę i podała jej kwiaty ze
słowami:</p>
<p>— Proszę cię, Ninuś, lubisz nikotiany…</p>
<p>Kunicki obrzucił ją spojrzeniem, w którym pomimo
zmroku Dyzma dojrzał wyraźną złość.</p>
<p>— Po co te manifestacje? — syknął, szepleniąc mocno.</p>
<p>Pani Nina, na twarzy której odbiło się zmieszanie, rzekła
cicho:</p>
<p>— Szkoda, że je zerwałaś. Życie kwiatów i tak jest
bardzo krótkie…</p>
<p>W hallu rozstali się, wymieniając zdawkowe życzenia
dobrej nocy. Dyzma jednak nie myślał o śnie. Postanowił za
wszelką cenę starać się zapoznać z materiałami dotyczącymi spraw majątkowych Kunickiego. Były to rzeczy wysoce
skomplikowane, najeżone cyframi i pełne wrogich, niezrozumiałych wyrazów, których albo wcale nie znał, albo
pojąć nie mógł ich tajemniczego znaczenia. Remanent,
eskonto, trakcja, półfabrykat, cło ochronne, reasekuracja,
rekompensata, tendencja, hossa, ekwiwalent — na czoło
Dyzmy wystąpił kroplisty pot.</p>
<p>Zaczął czytać półgłosem, lecz i to nie pomagało. Po
prostu przestał rozumieć znaczenie wymawianych słów,
sens których uciekał z jego świadomości, stawał się pusty
i nieuchwytny.</p>
<p>Nikodem zrywał się od biurka i biegał po pokoju,
wybuchając przekleństwami i tłukąc skronie zaciśniętymi
pięściami.</p>
<p>— A jednak muszę, muszę — powtarzał uparcie — muszę to rozgryźć, bo inaczej przepadnę.</p>
<p>Znowu zaczął czytać i zrywał się znowu.</p>
<p>— Nie, to na nic, łeb mi pęknie, a nic nie zrozumiem.</p>
<p>Poszedł do łazienki i odkręciwszy kran z zimną wodą
wsunął ciemię pod orzeźwiający strumień. Stał tak, pochylony, kilka minut i myślał:</p>
<p>„Pomoże czy nie pomoże…”</p>
<p>Nie pomogło. Całą noc spędził na wertowaniu papierów i jedynym rezultatem tej męki był silny ból głowy.
Mgliste i urywkowe wyobrażenie o kompleksie gospodarki
Koborowa żadną miarą nie mogło wystarczyć już nie tylko
do administrowania, lecz nawet dla rozmawiania o tych
interesach z Kunickim.</p>
<p>„Co robić?”</p>
<p>Myślał nad tym długo i postanowił w żadnym wypadku
nie kapitulować bez walki.</p>
<p>„Przeciągnąć jak najdłużej, a może tymczasem przyjdzie skądś ratunek”.</p>
<p>Było już po ósmej, gdy Kunicki zastał Dyzmę przy
biurku wśród porozkładanych ksiąg i papierów.</p>
<p>— Kochany panie Nikodemie — zawołał z udawanym
oburzeniem — co pan wyprawia! Przecie pan wcale nie
spał! Pracowitość pracowitością, a zdrowie zdrowiem.</p>
<p>— Nic mi nie będzie — odparł Dyzma — jak coś zacznę
robić, nie lubię sobie przerywać.</p>
<p>— To z pana zawzięta sztuka. No i jakże?</p>
<p>— A no, nic.</p>
<p>— Ale przyzna pan, kochany panie Nikodemie, że cały
materiał utrzymany pierwszorzędnie. Przejrzysty, systematyczny, ścisły…</p>
<p>Dyzma zdusił w gardle jakieś przekleństwo.</p>
<p>— Rzeczywiście — odparł — bardzo porządnie prowadzony.</p>
<p>— Co? Prawda? Sam to robię. I ponieważ znam każdy
patyczek i każde kółko w tej maszynerii, jak własną kieszeń,
mam najlepszą gwarancję, że mnie nikt z mego personelu nie
okpi. No, ale niechże pan już teraz da pokój tej robocie. Zaraz podają śniadanie. Będzie pan miał jeszcze dość czasu, bo
dziś nie będę panu zawracał głowy. Mam w papierni komisję budowlaną, a później jadę obejrzeć las w Kociłówce.</p>
<p>Gdy weszli do jadalni, panie siedziały przy stole.</p>
<p>— Blado pan wygląda — zauważyła pani Nina.</p>
<p>— Głowa mnie trochę boli.</p>
<p>— No, bo wyobraźcie sobie, moje drogie — powiedział
Kunicki — że pan Nikodem ani oka nie zmrużył. Całą noc
przesiedział nad książkami.</p>
<p>— Może weźmie pan proszek od bólu głowy? — zapytała
pani Nina.</p>
<p>— Chyba nie warto…</p>
<p>— Niech pan weźmie, to dobrze panu zrobi.</p>
<p>Kazała służącemu przynieść pudełko z proszkami i Dyzma musiał połknąć lekarstwo.</p>
<p>— Wiesz, Nino — odezwała się Kasia — pan Dyzma
będzie mnie uczył gry bilardowej.</p>
<p>— A pan dobrze gra?</p>
<p>— Średnio — odparł Nikodem — kiedyś grałem nieźle.</p>
<p>— Może zaczniemy zaraz po śniadaniu? — zaproponowała Kasia.</p>
<p>— Będę się przyglądała waszej lekcji — dorzuciła pani
Nina.</p>
<p>— Ho, ho — zaśmiał się Kunicki — obawiam się, że
zechcecie zagarnąć mi pana Nikodema całkowicie.</p>
<p>— Mąż mój jest zazdrosny o pana — uśmiechnęła się
pani Nina, a Dyzma zauważył, że patrzy nań życzliwie.</p>
<p>„Ona musi być bardzo dobra” — pomyślał.</p>
<p>Zaraz po śniadaniu Kunicki pożegnał się z nimi i drobnym kroczkiem wybiegł do oczekującego samochodu.</p>
<p>Kasia kazała przygotować bilard i wszyscy troje przeszli
do pokoju bilardowego.</p>
<p>Nauka zaczęła się od pokazania postawy ręki i sposobu
trzymania kija. Później Dyzma tłumaczył, jak należy uderzyć bilę.</p>
<p>Kasia szybko orientowała się, że miała pewną rękę
i dobre oko, Dyzma zawyrokował:</p>
<p>— Będzie pani dobrze grała, tylko trzeba dużo praktyki.</p>
<p>— Więc Kasia jest pojętną uczennicą? — zapytała pani
Nina.</p>
<p>— Jak na pierwszy raz, bardzo pięknie.</p>
<p>— A co jest w bilardzie najtrudniejsze? — zapytała
Kasia.</p>
<p>— Najtrudniejszy jest karambol.</p>
<p>— Niech pan pokaże, jak się to robi.</p>
<p>Dyzma rozstawił bile i powiedział:</p>
<p>— Niech pani uważa, teraz tak uderzę swoją bilę, że ta
dotknie obu pozostałych.</p>
<p>— Ale przecie to niemożliwe, one stoją nie na jednej
linii.</p>
<p>— Właśnie — uśmiechnął się, zadowolony z efektu
— cała sztuka karambolu polega na tym, że moja bila,
uderzając o bandę w różnych miejscach, będzie nabierała
różnych kierunków. Karambol tak wygląda. — Lekko
uderzył swoją bilę i karambol udał się wspaniale ku
podziwowi pań.</p>
<p>— Ależ to geometria — zdziwiła się pani Nina.</p>
<p>— Ha — dorzuciła Kasia — ja do takiej wprawy nie
dojdę.</p>
<p>— A może pani spróbuje? — zwrócił się Dyzma do Niny.</p>
<p>— O, ze mnie to nic nie będzie — powiedziała, biorąc
jednak kij do ręki. Nie wiedziała, jak ustawia się lewą dłoń,
by zrobić z niej podpórkę, i Dyzma musiał ułożyć jej palce.
Zauważył przy tym, że pani Nina ma bardzo gładką skórę.
Przyszło mu na myśl, że te ręce na pewno nic nigdy nie
robiły. „Jakie to szczęście — pomyślał — być tak bogatym,
człowiek nie potrzebuje palcem ruszyć, wszystko zrobią za
niego…”</p>
<p>— No, proszę pana — odezwała się Nina — mnie pan
uczyć widocznie nie chce?</p>
<p>— Przepraszam. Tak sobie zamyśliłem się.</p>
<p>— Ciekawam, nad czym?</p>
<p>— Ee, nic. Po prostu dotknąłem teraz pani ręki i pomyślałem, że tak delikatne ręce żadnej pracy pewno nie znają.</p>
<p>Pani Nina zarumieniła się.</p>
<p>— Ma pan rację. Wstydzę się tego od dawna, ale brak mi
siły woli, by raz wreszcie zająć się jakąś robotą. Próżnuję
może i dlatego, że okoliczności tak się składają.</p>
<p>— Oczywiście, po co pracować, gdy się ma tyle pieniędzy — powiedział Dyzma po prostu.</p>
<p>Pani Nina zagryzła wargi i spuściła oczy.</p>
<p>— Pan jest bardzo surowym sędzią, ale przyznaję, że
zasłużyłam w zupełności na tę gryzącą ironię.</p>
<p>Dyzma nie zrozumiał i zaczął się głowić, o czym właściwie ona mówi.</p>
<p>— Pan Dyzma jest weredykiem i wali prawdę prosto
z mostu — zaopiniowała Kasia.</p>
<p>— To jednak jest zaletą rzadką — dodała Nina.</p>
<p>— Chociaż nie zawsze miłą dla otoczenia — zastrzegła
się Kasia.</p>
<p>— Ale pożyteczną. Wolę szorstką prawdę od nieszczerych komplementów.</p>
<p>— O, te nie wydają się mi dziedziną pana Dyzmy. Niech
pan powie — chciała go sprowokować Kasia — czy pan
mówi paniom komplementy?</p>
<p>— Owszem. Jeżeli ktoś jest ładnym, mogę mu to powiedzieć.</p>
<p>— Tylko tyle? No, a na przykład mnie co by pan
powiedział?</p>
<p>— Pani?… Hm… — Dotknął z namysłem swej wystającej
szczęki.</p>
<p>Kasia wybuchnęła śmiechem.</p>
<p>— Widzisz, Nino, z jakim trudem panu to przychodzi!
No, proszę pana, niechże pan coś powie. Jeżeli o całości
nie może pan wyrazić się pochlebnie, może znajdzie się
jakiś szczegół w mojej osobie, dla którego będzie pan
łaskawszy.</p>
<p>Pod jedwabistym meszkiem jej brzoskwiniowej cery
zaróżowił się lekki rumieniec. Pomyślał, że jest śliczna, lecz
jakaś bardzo cudza, i że ma coś dziwnie drapieżnego
w intensywnym spojrzeniu orzechowych oczu, wpatrzonych w Ninę.</p>
<p>— Owszem — odparł — ma pani ładne oczy.</p>
<p>— O!… — zdziwiła się — nie przypuszczałam, że to od
pana usłyszę. Wie pan, że sam mistrz Bergano zaszczycił
mnie ubiegłej zimy na Riwierze tym samym komplementem.</p>
<p>„A kto to jest Bergano? Wpadłem” — pomyślał Dyzma
i dodał głośno:</p>
<p>— Nie znam się na malarstwie. Nigdy się tym nie
interesowałem.</p>
<p>— Co jednak nie przeszkadza panu — uprzejmie powiedziała Nina — mieć gusty takie jak wielcy artyści.</p>
<p>Kasia odłożyła kij i orzekła, że na dziś ma dość bilardu.</p>
<p>— No, teraz idę się przebrać. Nie pojechałby pan ze
mną konno?</p>
<p>— Bardzo dziękuję, ale mam jeszcze dużo roboty — odparł Nikodem.</p>
<p>— No, to jadę sama. Pa, Ninuś. — Objęła ją za szyję
i pocałowała w usta.</p>
<p>Gdy zniknęła za drzwiami, Dyzma powiedział:</p>
<p>— Pani pasierbica kocha panią nie jak macochę…</p>
<p>Pani Nina nagle odwróciła się i podeszła do okna.</p>
<p>— Kochamy się jak siostry.</p>
<p>— Bo też — zauważył Nikodem — różnica wieku między paniami jest chyba bardzo mała. Ja sam początkowo
wziąłem panie za siostry. Tylko w typie panie są zupełnie
różne.</p>
<p>— O, tak — potwierdziła Nina — i usposobienia, i charaktery, i poglądy nasze są diametralnie przeciwne.</p>
<p>— A jednak panie się kochają.</p>
<p>Pani Nina nic nie odpowiedziała i Dyzma, nie wiedząc,
co by tu jeszcze wymyślić dla podtrzymania konwersacji,
zdecydował się pójść do siebie.</p>
<p>— Muszę już iść. Moje uszanowanie pani.</p>
<p>Skinęła mu głowa i zapytała:</p>
<p>— Może pan czegoś potrzebuje?</p>
<p>— O, dziękuję pani.</p>
<p>— Pan będzie łaskaw nie krępować się i wydawać
polecenia służbie…</p>
<p>— Dziękuję…</p>
<p>Ukłonił się i wyszedł. Nina widziała jeszcze kilka chwil
jego szorstką w ruchach, robiącą wrażenie kwadratowej
figurę i szeroki, czerwony, gruby kark, gdy twardym
krokiem szedł w długiej amfiladzie pokojów.</p>
<p>„Więc tak wygląda silny człowiek? — pomyślała. —
Dziwne. A jednak… Ach, ty wieczna marzycielko!…” —
roześmiała się i splótłszy dłonie, przeciągnęła się całym
ciałem.</p>
<p>Dyzma znowu zabrał się do studiowania materiałów
Kunickiego, lecz szło mu bodaj gorzej niż w nocy. Żadną
miarą nie mógł zorientować się w tym lesie cyfr.</p>
<p>— Psiakrew! — klął. — Widać, jestem głupi jak but.</p>
<p>Przypomniało mu się gimnazjum. Tam przynajmniej,
gdy czegoś nie rozumiał, mógł wykuć na pamięć. Orka, bo
orka, ale było zawsze to wyjście. Zresztą gdy nie wykuł,
mógł zawsze udać chorego i nie iść na lekcje… A tu nie ma
żadnej rady, żadnej… Bo przecie tego wykuć nie można,
a zachorować…</p>
<p>Nagle zastanowił się:</p>
<p>„A żeby tak zachorować?”</p>
<p>Ale co z tego?</p>
<p>„Zawsze można odwlec wylanie na parę dni… może
nawet na parę tygodni…”</p>
<p>To jest myśl! Dobra myśl! Tymczasem może coś się
zdarzy, coś się zmieni…</p>
<p>„Tak — zdecydował — nie ma gadania. Od jutra rana
zachoruję i koniec”.</p>
<p>Długo namyślał się nad wyborem odpowiedniej choroby. Żadna zaraźliwa nie nadawała się, bo wysłaliby go może
do szpitala. Żołądek też musi być zdrowy, bo mu jeść nie
dadzą…</p>
<p>„A żeby tak reumatyzm?…”</p>
<p>Ucieszył się.</p>
<p>„To będzie najlepsze, bo choćby i doktora wezwali, to
i ten nie pozna się”.</p>
<p>Gdy przyszedł lokaj prosić go na obiad, Dyzma miał już
gotowy plan ciężkiego ataku reumatycznego w prawej ręce
i w prawej nodze. Dziś przy kolacji zacznie się skarżyć na
ból, a jutro wcale nie wstanie z łóżka.</p>
<p>Był tak kontent z pomysłu, że wpadł w doskonały
humor.</p>
<p>Przy stole panował nastrój wesoły. Widocznie nieobecność pana domu wpływała dodatnio na usposobienie pań.
Rozmawiano o projektowanym wyjeździe Kasi do Szwajcarii, gdzie miała studiować medycynę.</p>
<p>— I zamierza pani po ukończeniu uniwersytetu praktykować? — pytał Dyzma.</p>
<p>— Oczywiście.</p>
<p>— Będziemy twoimi pacjentami — zaśmiała się pani
Nina.</p>
<p>— Ty tak — odparła Kasia — ale pan Dyzma nie.</p>
<p>— Pani jest nielitościwa. A gdybym zachorował, a nie
byłoby w pobliżu lekarza?…</p>
<p>— Ależ pan mnie źle zrozumiał. Ja będę lekarzem
chorób kobiecych.</p>
<p>— Ach tak? To szkoda. Ja cierpię na reumatyzm, a to
chyba choroba męska.</p>
<p>— To zależy — zauważyła pani Nina — czy została
nabyta po męsku.</p>
<p>— Na wojnie — odparł Nikodem.</p>
<p>— Pan był oficerem?</p>
<p>— Nie, zwykłym szeregowcem.</p>
<p>— To pięknie — powiedziała Nina. — Wielu wybitnych
ludzi służyło wówczas w szarych mundurach żołnierskich.</p>
<p>— Mundury były zielone — sprostował Dyzma.</p>
<p>— Oczywiście, kolor nadziei, bardzo to pan subtelnie
zaznaczył. Czy może był pan ranny?</p>
<p>— Nie. Tylko reumatyzm zostawiła mi wojna na pamiątkę.</p>
<p>— No i na pewno ordery? — zapytała.</p>
<p>Nikodem nie miał żadnych odznaczeń, ale skłamał:</p>
<p>— Virtuti Militari. A poza tym miałem i awans, omal
nie zostałem generałem.</p>
<p>— Jak to?</p>
<p>— Mianowano mnie starszym szeregowcem i na pewno
doszedłbym aż do generalskiej szarży, gdyby nie to, że
akurat wojna się skończyła.</p>
<p>— Ma pan jednak, widzę, miłe o niej wspomnienia.</p>
<p>— To był najpiękniejszy okres mego życia — powiedział
szczerze.</p>
<p>— Rozumiem pana. Chociaż sama, jako kobieta, nie
umiałabym czuć się szczęśliwą wśród umierających i rannych, jednak zdaję sobie sprawę, że prawdziwy mężczyzna
może znaleźć na wojnie środowisko pobudzające najbardziej męskie instynkty. Braterstwo, walka…</p>
<p>Dyzma uśmiechnął się. Przypomniał sobie koszary baonu telegraficznego, kury hodowane przez sierżanta, ciepłą
kawę i monotonne dni próżnowania…</p>
<p>— Taki, dziki zwierz — potwierdził.</p>
<p>— Moja droga — powiedziała pani Nina, jakby nawiązując dawniej przerwaną rozmowę — jednak musisz przyznać, że i w tym jest urok, który zwłaszcza na kobiety działa
silnie.</p>
<p>Kasia wzruszyła ramionami.</p>
<p>— Nie na wszystkie.</p>
<p>— Kobiety — powiedział Nikodem — na ogół wolą
brutalną siłę niż ślamazarność.</p>
<p>— Niech się pan nie reklamuje — roześmiała się Nina.</p>
<p>Rozmawiano jeszcze kilka chwil, po czym Dyzma poszedł do swego pokoju. Pamiętał, że umówił się w parku
z tym zwariowanym hrabią, od którego można wielu
ciekawych rzeczy dowiedzieć się o całym towarzystwie
koborowskim.</p>
<p>Sprawdziwszy, że nikogo w pobliżu nie ma, otworzył
drzwi na taras i wybrał aleję, która wydała się mu najprościej prowadzącą do owej kamiennej ławki pod starą lipą.</p>
<p>Nie mógł jej wszakże odszukać i już zaczął tracić
nadzieję, że zobaczy się z tym Ponimirskim, gdy usłyszał
w pobliżu ujadanie ratlerka.</p>
<p>„Jest”! — ucieszył się.</p>
<p>Istotnie, w pobliżu ujrzał pokracznego pieska obskakującego dookoła pień rosochatego kasztana i szczekającego zawzięcie. Podniósł wzrok i ku swemu zdziwieniu
zobaczył młodego hrabiego usadowionego w rozwidleniu
gałęzi.</p>
<p>— A, jest pan — zawołał ten z góry — to doskonale.</p>
<p>Zeskoczył lekko na ziemię i skinął Dyzmie głową.</p>
<p>— Nie zadenuncjował mnie pan przed Kunikiem? — zapytał nieufnie.</p>
<p>— Broń Boże. Zresztą nie ma go w domu.</p>
<p>— To dobrze. Zdziwił się pan, że siedziałem na drzewie?</p>
<p>— Nie, dlaczego…</p>
<p>— Widzi pan, to atawizm. Czasami odzywa się w człowieku nieprzeparta chęć powrotu do pierwotnych form
bytowania. Nie zauważył pan tego, ten… No, jak się pan
nazywa?</p>
<p>— Dyzma.</p>
<p>— Aha, Dyzma. Głupie nazwisko, a imię?</p>
<p>— Nikodem.</p>
<p>— Dziwne. Nie wygląda pan na Nikodema. Ale mniejsza
o to. Zresztą mój Brutus też nie wygląda na Brutusa, a ja na
Żorża. Powiadasz pan, że ten łajdak wyjechał?</p>
<p>— Na jeden dzień.</p>
<p>— Pewno jakiś nowy szwindel szykuje. Czy pan wiesz,
że on nam Koborowo wydarł?</p>
<p>— Nic nie słyszałem — odparł Dyzma.</p>
<p>— Uważasz pan, Kunik trudnił się lichwiarstwem. A że
mój ojciec wydawał dużo pieniędzy, zaś wojna mocno
nadszarpnęła stan naszych finansów, Kunik łatwo oplątał
nasze interesy i wmówił w końcu papie niby fikcyjną
sprzedaż Koborowa.</p>
<p>— Jak to fikcyjną? Taką na niby?</p>
<p>— Nie wiem, nie znam się na tym. Dość że zrobił jakieś
grube szachrajstwo i przywłaszczył sobie majątek. Ale to
nic. Wsadzę go jeszcze do kryminału.</p>
<p>— No, dobrze — zapytał ostrożnie Dyzma — a dlaczegóż
w takim razie siostra pana hrabiego wyszła za mąż na
Kunic… za Kunika?</p>
<p>— Z miłości do ojca. Ojciec nie przeżyłby wyjazdu
z Koborowa, a ten łotr, zwąchawszy to, podsunął ojcu
układ, że jeżeli Nina zostanie jego żoną, on przepisze na nią
tytuł własności Koborowa i że w ten sposób nasze gniazdo
rodowe pozostanie w rękach Ponimirskich. Siostra więc
poświęciła się i gorzko to pokutuje, bo ojciec w rok po ślubie
i tak umarł, a ten łotr wycyganił od Niny jakieś weksle na
ogromną sumę i plenipotencję. Dzięki temu siostra nie
może ani palcem ruszyć we własnym majątku, bo gałgan
Kunik ma pełnię władzy.</p>
<p>— A co na to mówi jego córka?</p>
<p>— Ta Kaśka? To też małpa, ale Kunika nienawidzi, bo
on podobno strasznie maltretował jej matkę.</p>
<p>— Umarła?</p>
<p>— Kto?</p>
<p>— Pierwsza żona pana Kunika?</p>
<p>— Jakiego pana? — zaperzył się Ponimirski. — Łajdaka,
chama, nie pana. Pan to jestem ja! Rozumie osoba?</p>
<p>— Rozumiem — zgodził się Dyzma — a więc umarła?</p>
<p>— Po pierwsze, nic mnie to nie obchodzi, a po drugie,
umarła już dawno. Proszę mi dać papierosa.</p>
<p>Zapalił i, puszczając misterne kółka dymu, zamyślił
się głęboko… Dyzma zauważył, że Ponimirski jest
dziś znacznie spokojniejszy i dlatego zaryzykował zapytanie:</p>
<p>— A dlaczego pana hrabiego usunęli z pałacu?</p>
<p>— Co?</p>
<p>— Pytałem, dlaczego pana hrabiego usunęli?</p>
<p>Ponimirski nic nie odpowiedział i dłuższą chwilę wpatrywał się w oczy Dyzmy. Wreszcie pochylił się do niego
i rzekł szeptem:</p>
<p>— Zdaje mi się, że będę pana potrzebował…</p>
<p>— Mnie? — zdziwił się Nikodem.</p>
<p>— Ciiiicho! — Rozejrzał się nieufnie dokoła. — Mam
wrażenie, że nas ktoś podsłuchuje.</p>
<p>— Przywidziało się panu hrabiemu. Nikogo tu nie ma.</p>
<p>— Pst! Brutus! Szukaj szpiega, szukaj!</p>
<p>Ratlerek przyglądał się swemu panu z głupkowatą miną
i nie ruszał się z miejsca.</p>
<p>— Głupię bydlę! — zirytował się hrabia — poszoł wont!</p>
<p>Wstał i skradającym się krokiem obszedł dokoła krzaki. Gdy usadowił się znowu na ławce, powiedział pouczająco:</p>
<p>— Nie można nigdy przesadzić w ostrożności.</p>
<p>— Mówił pan hrabia, że będzie mnie potrzebował — zaczął Dyzma.</p>
<p>— Tak, użyję pana jako narzędzia, tylko musi mi pan
przyrzec absolutne posłuszeństwo. Oczywiście, nikomu ani
słowa. Przede wszystkim pojedzie pan do Warszawy do
mojej ciotki, pani Przełęskiej. Jest to bardzo głupia i bardzo
szanowana osoba. Pewnie i pan to zauważył, że osoby
szanowne najczęściej są głupie?…</p>
<p>— Rzeczywiście…</p>
<p>Ponimirski wykrzywił się ironicznie i dodał:</p>
<p>— Pan, panie, jest wyjątkiem z tej reguły, bo chociaż
pan jest głupi, szacunku nie wzbudzasz. Ale to drobiazg. Tu
sprawa jest ważniejsza. Otóż ciotka Przełęska ma szalone
stosunki i Kunika nienawidzi. Dlatego właśnie pomoże
panu w mojej sprawie.</p>
<p>— W jakiej sprawie?</p>
<p>— Milczeć, sapristi, gdy ja mówię. Kunik ogłosił mnie
wariatem. Mnie! Uważasz pan, i uzyskał kuratelę nade
mną. Otóż chodzi o to, by ciotka zmobilizowała nie wiem już
tam kogo, by ustanowiono jakieś konsylium, które orzeknie, że jestem całkiem normalny. Rozumiesz pan?</p>
<p>— Rozumiem.</p>
<p>— Napiszę list do ciotki, w którym przedstawię pana
jako swego kolegę, chociaż wyglądasz pan na szewca, ale
ciotka tak pragnie zaszkodzić Kunikowi, że gotowa uwierzyć. Objaśnisz pan wszystko ciotce, że tu nade mną się
znęcają, że mnie więżą, że moje listy przetrzymują. Trzeba
to przedstawić w najczarniejszych kolorach.</p>
<p>— No, dobrze, ale…</p>
<p>— Cicho! Chcesz pan spytać, co pan będziesz mieć
za to? Otóż dowiedz się, że za to zaszczycę pana moją
przyjaźnią i dożywotnią rentą. Wystarczy? Idę pisać list,
a pan przed wyjazdem do Warszawy niech przyjdzie tu po
list i szczegółowe instrukcje. Jeżeli jednak zadenuncjujesz mnie, pamiętaj pan, że ciebie zabiję jak psa. Do
widzenia.</p>
<p>Gwizdnął na ratlerka i jednym susem znikł w krzakach.</p>
<p>„To wariat, nie ulega najmniejszej wątpliwości” — pomyślał Dyzma.</p>
<p>Jednakże informacje hrabiego musiały zawierać znaczną dozę prawdy. Kunicki sam przecie mówi, że Koborowo
kupił. Stosunek zaś doń jego żony i córki istotnie był wrogi.
Ma się rozumieć, nie ma sensu zajmować się tym obłąkanym i jego projektami, jednakże należy zastanowić się, czy
z tego całego mętliku nie da się wyciągnąć dla siebie jakichś
korzyści?…</p>
<p>Dyzma na razie nie widział jeszcze żadnych otwierających się możliwości, lecz zdawał sobie sprawę, że posiadanie cudzych tajemnic nigdy nie zawadzi. Zwłaszcza w jego
położeniu.</p>
<p>„W każdym razie muszę się jakoś wywiedzieć, czy to, co
ten zwariowany hrabia opowiada, jest prawdą”.</p>
<p>Przyszło mu na myśl, że gdyby się zarzuty Ponimirskiego potwierdziły, miałby możność grozić Kunickiemu
ich ujawnieniem. Rozmyślał właśnie nad tym, gdy już przed
samym pałacem spotkał lokaja, od którego dowiedział się,
że pan nie wrócił i odesłał auto, bo interesy zatrzymały go
jeszcze na jeden dzień.</p>
<p>Wiadomość ta ucieszyła Dyzmę. Jeszcze jedna doba
świętego spokoju! Jednakże postanowił nie odkładać swego
zachorowania. Zawsze to lepiej będzie wyglądać, gdy reumatyzm przyjdzie na cały dzień przed konferencją z Kunickim.</p>
<p>Toteż podczas kolacji zaczął krzywić się niemiłosiernie
i chwytać się za ramię i za kolano. Obie panie, a zwłaszcza
Nina, ze współczuciem wypytywały go o przyczyny bólu,
gdy zaś powiedział, że to reumatyzm, obie zgodnie zaopiniowały, że w Koborowie klimat wilgotny sprzyja atakom
reumatycznym. Pani Nina zaś nawet przepraszała go za
nieuprzedzenie o tym.</p>
<p>Akurat przy ostatnim łyku kompotu ból Dyzmy stał się
już nie do zniesienia. Przeprosił panie i chciał iść do swego
pokoju, lecz pani Nina kazała służącemu, by go podtrzymywał, sama zaś poszła do domowej apteczki po jakieś
lekarstwa.</p>
<p>Po kwadransie zapukano do drzwi, a gdy powiedział: „Proszę”, usłyszał głos pani Niny.</p>
<p>— Jakże się pan czuje?</p>
<p>— Źle, proszę pani.</p>
<p>— Niczego panu nie potrzeba?</p>
<p>— Nie, dziękuję!</p>
<p>— No, to dobranoc. Mam nadzieję, że będzie jutro lepiej.</p>
<p>— Dobranoc pani.</p>
<p>Zaległa cisza, a że kolacja była obfita, Dyzma uczuł
senność i zasypiając, pomyślał:</p>
<p>„Ta pani Nina to sympatyczna baba… Ba, hrabianka…”</p>
</div>

<div type="chapter"><head>Rozdział piąty</head>
<p>Klimat Koborowa fatalnie wpływał na reumatyzm Nikodema Dyzmy. Rankiem okazało się, że przez całą noc oka nie
zmrużył i że bóle się wzmogły. Z takim raportem przyszła
pokojówka do pani Niny i wróciła z nowym asortymentem
lekarstw i z zapytaniem od pani, czy może by pan życzył
sobie jakichś książek do czytania.</p>
<p>Dyzmie jednak nie chciało się wcale czytać, nie chcąc
wszakże zdradzać braku entuzjazmu dla literatury, powiedział służącej, że trudno byłoby mu trzymać książkę
w ręku.</p>
<p>Efekt tego był dlań niespodziewany.</p>
<p>Mianowicie za drzwiami znów rozległ się głos pani
Niny:</p>
<p>— Dzień dobry panu. Martwi mnie to, że panu nie lepiej.
Może posłać po lekarza?</p>
<p>— O nie, nie trzeba — stanowczo odpowiedział Nikodem.</p>
<p>— Pan pewno bardzo się nudzi. Może by panu ktoś
poczytał głośno?</p>
<p>— Cóż robić, kiedy nie ma komu.</p>
<p>Za drzwiami zaległa cisza i po pauzie odezwała się pani
Nina:</p>
<p>— Czy można wejść do pana?</p>
<p>— Ależ proszę bardzo.</p>
<p>Weszła i obrzuciła go spojrzeniem, w którym mieszała
się ciekawość ze współczuciem. Niespodziewanie zaproponowała, że mu sama będzie czytała. Nie było innego wyjścia
i Dyzma, dziękując i przepraszając za kłopot, musiał się
zgodzić.</p>
<p>— Ależ to drobiazg. I tak nic nie robię. Z przyjemnością
przeczytam panu cokolwiek. Tylko musi pan powiedzieć,
jakiego autora pan woli.</p>
<p>Nikodem zastanowił się: trzeba wybrać jakiego lepszego, takiego, co go inteligentniejsi wybierali w czytelni
w Łyskowie. Już wiedział, o którego chodzi, o takiego
Anglika, co to się pisze inaczej, a wymawia się Dżek
London.</p>
<p>— Może coś Jacka Londona? — powiedział.</p>
<p>Uśmiechnęła się i skinęła głową.</p>
<p>— Za chwilę przyniosę kilka jego książek.</p>
<p>Wkrótce wróciła z kilkoma pięknie oprawnymi tomami
i powiedziała:</p>
<p>— Wcale się nie zdziwiłam, że pan właśnie tego pisarza
lubi.</p>
<p>Dyzma nigdy nie czytał Jacka Londona, odparł jednak:</p>
<p>— Rzeczywiście, ten autor podoba mi się bardzo, ale
skąd pani domyśliła się tego?</p>
<p>— Ach, proszę pana, pochlebiam może sobie, ale wydaje mi się, że jestem dobrą obserwatorką. Pan zaś nietrudny jest do odgadnięcia, chociaż jest pan naturą zamkniętą, żyjącą wewnętrznym życiem, jakby w <emph>splendid
isolation</emph>…</p>
<p>— Czyżby? — zapytał Nikodem.</p>
<p>— Tak. My, kobiety, może nie robimy tego naukowo,
a nawet niesystematycznie, ale jesteśmy specjalistkami
w psychoanalizie, powiedziałabym, w psychologii stosowanej. Intuicja zastępuje nam metodę badawczą, a instynkt ostrzega przed błędami.</p>
<p>Dyzma pomyślał: „A to się rozgadała!”.</p>
<p>— I dlatego — ciągnęła Nina, przerzucając od niechcenia kartki książki — dlatego właśnie łatwiej odgadujemy
szyfr do czytania książek zamkniętych niż otwartych.</p>
<p>— Hm — zastanowił się Nikodem — ale po cóż się
wysilać na odgadywanie, skoro każdą książkę tak łatwo
jest otworzyć.</p>
<p>Sądził, że Nina, mówiąc o książkach zamkniętych, miała zamiar zademonstrować mu czytanie Londona przez
okładkę, i dodał:</p>
<p>— Nic łatwiejszego, jak książkę otworzyć.</p>
<p>Pani Nina spojrzała mu w oczy i odparła:</p>
<p>— O nie. Są takie, które tego nie znoszą, i te właśnie są
najciekawsze. Tych nie można przeczytać, jak tylko oczyma wyobraźni. Zgadza się pan ze mną?</p>
<p>— Nie wiem, proszę pani — odrzekł bez namysłu — ja
takich książek nie spotykałem. Widziałem nawet bardzo
cenne wydania, ale każde mogłem otworzyć i przeczytać.</p>
<p>— Ach, to zrozumiałe, pan prawdopodobnie w ogóle nie
sięga po książki nieinteresujące, te zaś, które go interesują,
jak pod prądem magnetycznym, otwierają się same. Siła
woli ma takie właściwości.</p>
<p>Dyzma roześmiał się — „Co ona za bzdury opowiada?!”
— i powiedział:</p>
<p>— Ależ do otworzenia książki wystarczy sił niemowlęcia.</p>
<p>— A jednak pan jest typem niezwykle silnego charakteru…</p>
<p>— Ja? — zdumiał się Dyzma.</p>
<p>— O, niech pan nie usiłuje wprowadzić mnie w błąd.
Mam masę spostrzeżeń, które to potwierdzają — uśmiechnęła się zwycięsko — a chociażby to, że pan woli Londona…
Przecie to jaskrawe świadectwo upodobań! Dlaczego nie
Paul Geraldy, dlaczego nie Maurois, nie Wilde, nie Sinclair
Lewis, nie Żeromski, Mann czy Shaw, lecz właśnie London
z jego poezją cichego twórczego bohaterstwa, z jego pogańską potęgą walki, z jego apoteozą trudu.</p>
<p>Dyzma milczał.</p>
<p>— A widzi pan. Z góry mogę panu powiedzieć, że nie
lubi pan Chopina, a lubi Brahmsa, że bliższy panu jest
Matejko niż Jacek Malczewski, Lindbergh niż Cyrano de
Bergerac, gotyk i drapacze chmur niż barok i rokoko…</p>
<p>Patrzyła nań swoimi ogromnymi niebieskimi oczyma
dziecka, które zdawało się mówić: „A widzisz, wujciu,
wiem, co masz w kieszeni!”</p>
<p>Dyzma nie wiedział, co odpowiedzieć, toteż skrzywił się
i syknął z bólu. Pani Nina troskliwie zaczęła wypytywać,
czy nie nudzi go rozmowa, bo jeżeli tak… a może chciałby
się zdrzemnąć…</p>
<p>— A niech pan powie, tylko szczerze, czy trafnie określiłam upodobania pana?</p>
<p>„A czort że ją wie?” — pomyślał, głośno zaś rzekł
przebiegle:</p>
<p>— Częściowo tak, częściowo nie.</p>
<p>— No dobrze — roześmiała się, zadowolona — teraz
poczytamy. Chce pan <emph>Zew krwi</emph>?</p>
<p>— I owszem.</p>
<p>Zaczęła czytać. Była to historia o jakimś dużym psie,
którego ukradziono. Dyzma oczekiwał z kartki na kartkę, że wreszcie wmiesza się w tę kradzież policja, gdy
jednak opowiadanie poszło innymi torami, przestał
stopniowo uważać, wreszcie stracił całkiem wątek treści,
a słyszał jedynie melodyjny, miękki i ciepły głos pani
Niny.</p>
<p>Zaczął rozmyślać nad przeprowadzoną przed chwilą
rozmową i doszedł do przypuszczenia, że jednak była ona
dość dziwna. Ta ładna pani wygląda tak, jakby nie mówiła
o książce… Czyżby?…</p>
<p>Przypomniał nagle salonik w mieszkaniu naczelnika
poczty w Łyskowie, pana Boczka, dwie panny Boczkówny,
pannę Walaskównę, nauczycielkę szkoły powszechnej,
Jurczaka z sądu pokoju i resztę łyskowskiej złotej młodzieży. W saloniku tym, jakże mizernym w porównaniu z tym
pałacem, grano w cenzurowanego, a panna Lodzia Boczkówna siedziała w środku i była niby książką!… tak, o niej
mówiono różne rzeczy, że to nie rozcięta, a to książka
kucharska, a to tomik wierszy, a to książka, która ciekawie
wygląda, ale lepiej jej nie otwierać… Aha!</p>
<p>To musi być coś w rodzaju… na pewno coś takiego. Ale
czy ta pani mówiła mu rzeczy przyjemne, czy przykre?…
Chyba przyjemne, chociaż u tych wielkich panów to nigdy
nic naprawdę nie wiadomo.</p>
<p>„A jeżeli ona leci na mnie?… Ee… niemożliwe”.</p>
<p>Głos Niny dźwięczał, falował subtelną modulacją, czasem drżał wzruszeniem. Spuszczone rzęsy opadały na
białość policzków długim cieniem, w załamaniach puszystych włosów połyskiwało słońce, przedzierające się przez
gąszcz liści i kładące na dywanie jasną, ożywczą plamą.
W pokoju pachniało lawendą i lipcem, pyszniły się pozłacanymi brązami wielkopańskie sprzęty, z pokrytego arabeskami sufitu zwieszała się ciężka lampa, połyskująca
rubinowym kryształem.</p>
<p>„Mój Boże, i kto by to jeszcze przed tygodniem pomyślał,
że ja, Nikodem Dyzma, będę leżał tu w tym wspaniałym
pokoju na tym bogatym łożu, a ta piękna pani będzie mi
czytała książkę!”</p>
<p>Przymknął oczy i nagle zadrżał.</p>
<p>„A jeżeli to jest sen, jeżeli to wszystko jest fantazją, jeżeli
teraz otworzę oczy i zobaczę okopcone i wilgotne ściany
izby Barcików przy ulicy Łuckiej? A ten głos?… Może to
Mańka czyta Walentowej «Kurierka»?”</p>
<p>Wtem głos umilkł, by po pauzie odezwać się przyciszonym pytaniem:</p>
<p>— Czy pan zasnął?</p>
<p>Dyzma otworzył oczy i uśmiechnął się.</p>
<p>— Nie, proszę pani.</p>
<p>— Minął panu ból? Lepiej panu?</p>
<p>Nikodem znowu uśmiechnął się.</p>
<p>— Ból mi nie minął, ale mi lepiej.</p>
<p>Milczała.</p>
<p>— Jak pani jest tutaj, to mi lepiej.</p>
<p>Spojrzała nań ze smutkiem i nic nie odpowiedziała.
Nikodem pomyślał, że jednak ten obłąkany jej brat musiał
mieć rację, że ona jest nieszczęśliwa. Nadarzała się sposobność sprawdzenia i innych jego informacji, toteż Dyzma
powiedział:</p>
<p>— A pani ma zmartwienie jakie?</p>
<p>— Pan chyba jest jedynym człowiekiem w tym domu,
który może powiedzieć, że jest mu dobrze.</p>
<p>— Dlaczego jedynym?</p>
<p>— Nic pana z tym domem nie wiąże… Mój Boże, przecie
pan w każdej chwili może stąd uciec, uciec na zawsze.</p>
<p>Usta jej drżały, a w kącikach oczu zaszkliły się łzy.</p>
<p>— I ucieknie pan na pewno…</p>
<p>— Nie — zaprzeczył gorąco, pomyślawszy o swojej
pensji — chciałbym tu pozostać jak najdłużej.</p>
<p>Zarumieniła się.</p>
<p>— Mówi pan szczerze?</p>
<p>— A po cóż miałbym zmylić. Pewno, że szczerze.</p>
<p>— Czyż towarzystwo istot nieszczęśliwych nie przeraża
pana?</p>
<p>— Nie, bynajmniej, a po wtóre, dlaczego pani ma być
nieszczęśliwa? Kobieta młoda, zdrowa, bogata, ma życie
wygodne.</p>
<p>— Ach — przerwała — czy można nazwać to życiem!</p>
<p>Dyzma spojrzał na nią z ukosa.</p>
<p>— Że to może mąż nie kocha?</p>
<p>— Mąż? — w jej rysach wyraziła się pogarda i wstręt.
— Mąż… wolałabym, żeby mnie nienawidził. Zresztą, cóż
mnie z nim łączy? On jest zajęty robieniem pieniędzy i tylko
o nich myśli… Jego krąg zainteresowań jest mi tak daleki
i obcy!… A znowu on sam nigdy nawet nie próbował odczuć
mnie i zrozumieć…</p>
<p>Przygryzła wargi.</p>
<p>— Zresztą, po co to panu mówię…</p>
<p>— To dobrze, że pani mówi.</p>
<p>— Przecie pan i tak wszystko widzi. Panie Nikodemie,
niech pan powie, czy człowiek samotny, człowiek zupełnie
samotny może być szczęśliwy?</p>
<p>— Bo ja wiem… Ja jestem sam na całym świecie.</p>
<p>— Jak to? Nie ma pan nikogo? Rodziny?…</p>
<p>— Ano, nikogo.</p>
<p>— I nie gnębi to pana?</p>
<p>— Jakoś nie.</p>
<p>— Ach, bo pan jest mężczyzną, silnym, zwartym w sobie
charakterem. Pan nie zna osamotnienia, bo sobie sam jest
całością. Nawet nie wiem, czy w ogóle zdolny pan jest do
zrozumienia pustki osamotnienia istoty słabej jak ja.</p>
<p>— A ma pani przecie pasierbicę.</p>
<p>— Ach! — rzuciła z niechęcią — Kasia… to kobieta…</p>
<p>Przygryzła wargi i patrząc na rozłożoną na kolanach
książkę zaczęła mówić:</p>
<p>— Wie pan, że od wielu lat pan jest pierwszy, z którym
czuję się tak swobodnie i tak… Pańskie współczucie nie ma
w sobie ani obrażającej litości, ani egzotycznej indyferencji… Wie pan, przecie ja z nikim stosunków towarzyskich
nie utrzymuję… Pan jest pierwszy, z którym mogę sobie
pozwolić na otwartą wymianę myśli, z tym uczuciem, że nie
będę źle zrozumiana.</p>
<p>Była zaróżowiona i mówiła z podnieceniem. Dyzma już
nie wątpił, że pani Nina na niego „leci”.</p>
<p>— Nie męczy to pana, że wciągam go w orbitę moich
smutków?</p>
<p>— Broń Boże.</p>
<p>— Ale cóż moje obchodzą pana?</p>
<p>— Bardzo obchodzą.</p>
<p>— Pan jest dla mnie bardzo dobry.</p>
<p>— Pani dla mnie też. Niech się pani nie martwi, wszystko złe odmieni się, grunt nie przejmować się.</p>
<p>Uśmiechnęła się.</p>
<p>— Pan mnie traktuje, jakbym była dzieckiem, uspokaja
je rubasznym żartem, by przestało płakać. Ale wie pan, że
szorstkość często jest dobrym lekarstwem.</p>
<p>— Nie wolno poddawać się nieszczęściu, a trzeba myśleć, jak jemu zaradzić.</p>
<p>Zasępiła się.</p>
<p>— Tu nie ma żadnej rady.</p>
<p>— Każdy człowiek jest kowalem swego losu — powiedział z przekonaniem.</p>
<p>— By być kowalem, trzeba mieć mocne ręce, a widzi
pan, jakie moje są słabe.</p>
<p>Wyciągnęła ku niemu rękę, od której powiał zapach
perfum.</p>
<p>Dyzma ujął jej dłoń i pocałował. Nie puściła jego ręki,
lecz ścisnęła ją mocniej.</p>
<p>— Silnej dłoni potrzeba — powiedziała — takiej dłoni…
Taką dłonią można nie tylko swój los wykuć… Czasami mi
się zdaje, że dla potężnej woli nie ma żadnych przeszkód, że
nie istnieją dla niej niemożliwości… Jest panią wszechwładną, łamie stal, buduje jutro… A jeżeli nie jest egoistyczna,
wyciąga dłoń, ratuje i ratuje te biedne słabe istnienia… Ile
poezji ma w sobie tajemnicza moc silnego człowieka…</p>
<p>Z wolna cofnęła rękę i powiedziała:</p>
<p>— Pan pewnie sądzi, że jestem egzaltowana.</p>
<p>Nie wiedział, co na to odpowiedzieć, więc znowu uciekł
się do niezawodnego środka: syknął i chwycił się za łokieć.</p>
<p>— Boli?</p>
<p>— Bardzo.</p>
<p>— Biedny pan. Może by doktora sprowadzić?</p>
<p>— Nie, dziękuję.</p>
<p>— Tak chciałabym panu pomóc.</p>
<p>— Pani ma dobre serce.</p>
<p>— I cóż mi z tego — rzekła ze smutkiem.</p>
<p>Machinalnie wzięła książkę.</p>
<p>— Będziemy czytali?</p>
<p>— A może to panią męczy?</p>
<p>— O, nie, lubię czytać głośno.</p>
<p>Zapukano do drzwi i rozległ się głos Kasi:</p>
<p>— Nino, mogę cię prosić na chwilę?</p>
<p>— Przepraszam pana — rzekła Nina wstając — zaraz
wrócę.</p>
<p>Do uszu Nikodema dobiegły echa poirytowanych słów
Kasi, a potem zaś wszystko ucichło.</p>
<p>Dyzma począł rozważać sytuację. Fakt, że podobał się
pani Ninie, zdawał się być pewnikiem. Jakie z tego można
wyciągnąć korzyści? Czy przez jej protekcję da się dłużej
utrzymać stanowisko administratora w Koborowie?…</p>
<p>„Wątpliwe — pomyślał — ona nie ma żadnego wpływu
na męża. Z chwilą zaś, gdy stary spostrzeże się, że nic nie
potrafię, wyleje mnie bez gadania, a przecie wiecznie
chorować nie mogę”.</p>
<p>Dziwiło go nieco niespodziewane powodzenie u tej
wytwornej pani, lecz nie odczuwał z tego powodu ani
specjalnej radości, ani dumy. Mózg Nikodema zbyt był
zajęty pracą nad poszukiwaniem sposobów utrzymania się
w Koborowie, by inne, bardziej osobiste uczucia mogły go
z tej absorbującej myśli wytrącić. Nina uważa go za kogoś
godnego jej zwierzeń. Podobała się mu, lecz podobała się
tak, jak by się podobała Kasia, Mańka czy każda inna młoda
kobieta.</p>
<p>Nikodem Dyzma miał serce dotychczas nie nawiedzone
przez miłość. Romantyczne karty jego życia zawierały
tylko nieważne wspomnienia przygodnych i nic nie znaczących zdarzeń, których zresztą nie było zbyt wiele. Gdy teraz
myślał o pani Ninie, niczego nie przewidywał, nie robił
żadnych projektów. Co więcej, wrodzony zmysł ostrożności
ostrzegał go przed jakimikolwiek bardziej zdecydowanymi
krokami, które mogłyby zaszkodzić mu w razie połapania
się jej męża w sytuacji.</p>
<p>Pani Nina wróciła nieco zdenerwowana i Nikodem
pomyślał, że musiała mieć z Kasią jakąś nieprzyjemną
rozmowę. Zaczęła znowu czytać i nie zamienili ze sobą ani
słowa aż do obiadu. Po obiedzie Nikodem zasnął i obudziło
go dopiero pukanie o zmroku. Był to Kunicki.</p>
<p>Zmartwił się bardzo chorobą Dyzmy i chciał depeszować po lekarza. Z trudem mu to Dyzma wyperswadował,
zapewniając, że już czuje się lepiej i jutro lub pojutrze
wstanie.</p>
<p>— To bardzo dobrze, bardzo dobrze — ucieszył się
Kunicki — bo, kochany panie, ten Olszewski do grobu mnie
wpędzi, co on wyprawia, to ludzkie pojęcie przechodzi.
Wyobraź pan sobie, kazał zatrzymać sośninę, gdyż ja
rzekomo nie wpłaciłem pełnego wadium. Wadium miało
wynosić, uważa pan, czterdzieści tysięcy dwieście złotych.
Zapomniałem o tych dwustu złotych, jak Boga kocham,
zapomniałem i ten gałgan zatrzymuje mi teraz całą robotę.
Dla dwustu złotych? Przecież to szlag człowieka trafić
może!</p>
<p>Oburzenie jeszcze zwiększało szybkość jego wymowy.
Opowiadał przeszło godzinę o różnych przejściach z Dyrekcją Lasów i zakończył tyradę wyrażeniem nadziei, że
wreszcie dzięki Dyzmie te nieszczęścia miną. Trzeba koniecznie, żeby kochany pan Nikodem jak najprędzej pojechał
do Warszawy i raz wreszcie rozmówił się z ministrem
Jaszuńskim.</p>
<p>Dyzma zapewnił, że gdy tylko wstanie, natychmiast
pojedzie do Warszawy.</p>
<p>— A jak pan sądzi, kochany panie Nikodemie, łatwo
panu pójdzie? Prędko da się rzecz załatwić?</p>
<p>— Zrobi się — odparł Dyzma — niech pan będzie
spokojny. Może tylko jakie drobne koszty będą.</p>
<p>— Koszty? Ależ to głupstwo. Służę panu zawsze gotówką. No, a jakże się pan u mnie czuje? Nie nudzi się pan?</p>
<p>Dyzma zaprzeczył. Owszem, jest mu nawet bardzo miło.</p>
<p>— Tylko, uważa pan, dla pańskiej informacji, gdy pan
będzie załatwiał nasze sprawy w Warszawie, niech pan
pamięta, że Koborowo nie jest zapisane na moje nazwisko,
ale na nazwisko mojej żony. Musiałem to zrobić z pewnych
względów formalnych.</p>
<p>— To niby — zapytał Dyzma, przypominając rozmowę
z Ponimirskim — ja mam występować w imieniu pańskiej
żony?</p>
<p>— Tak, tak, chociaż może pan i w moim, bo przecie
jestem właścicielem faktycznym, zresztą mam od żony
plenipotencję.</p>
<p>Dyzmę korciło, żeby zapytać, czy ma też i weksle, lecz
pohamował się. Stary byłby gotów nabrać podejrzeń.</p>
<p>Kunicki zaczął wypytywać Nikodema o jego poglądy na
stan gospodarki Koborowa, lecz musiał z tego zrezygnować, gdyż choremu wrócił atak bólu reumatycznego, i to
tak silny, że kochany pan Nikodem aż syczał, a wyraz
twarzy zmienił mu się do niepoznania.</p>
<p>Po kolacji Kunicki znowu zajrzał do Dyzmy, jednakże
ten udał śpiącego, czym uniknął ponownej rozmowy. Długo w noc rozmyślał wszakże nad nieuniknioną koniecznością podróży do stolicy, z której już chyba nie będzie
po co wracać. Postanowił jednak próbować rzecz jak
najdłużej przeciągać. W każdym razie będzie mógł odszukać pułkownika Waredę i jego poprosić o porozmawianie z ministrem.</p>
<p>Przypomniał Ponimirskiego. Kto wie, może warto i od
niego wziąć ten list. Jeżeli ciotka Ponimirskiego jest ustosunkowana, to może i przez nią da się coś zrobić. Oczywiście, ani przez chwilę nie łudził się, że uda mu się załatwić
pomyślnie sprawy Kunickiego. To byłoby niemożliwością.
Chciał jednak stworzyć pozory, które by utrzymały Kunickiego w przekonaniu, że on Dyzma, jest istotnie w przyjaźni
z ministrem i że jeżeli nie teraz, to później będzie mógł
u niego wyjednać wydalenie czy przeniesienie na inne
stanowisko Olszewskiego oraz taki przydział drzewa z Lasów Państwowych, który by zaspokoił chciwość Kunickiego.</p>
<p>Wkrótce po jego wyjściu zjawiła się pani Nina. Była
smutniejsza niż zwykle i bardziej zdenerwowana, lecz na
uśmiech Dyzmy odpowiedziała również uśmiechem. Wypytywała o zdrowie, skarżyła się na migrenę, przez którą noc
spędziła bezsennie, wreszcie zapytała:</p>
<p>— Podobno jedzie pan do Warszawy, czy na długo?</p>
<p>— Jadę, proszę pani, na tydzień, najwyżej na dziesięć
dni.</p>
<p>— Warszawa — rzekła w zamyśleniu.</p>
<p>— Lubi pani Warszawę?</p>
<p>— O, nie, nie… to jest, właściwie lubiłam ją kiedyś
bardzo… Nawet dziś lubię, tylko siebie w niej nie lubię.</p>
<p>— Tak… A pani ma tam przyjaciół, krewnych?</p>
<p>— Nie wiem… Nie — zaprzeczyła po chwili wahania.</p>
<p>Nikodem postanowił zręcznie sprawdzić kwestię istnienia ciotki Przełęskiej.</p>
<p>— A czy pani Przełęska nie jest pani kuzynką?</p>
<p>Na twarzy Niny odbiła się przykrość.</p>
<p>— Ach, zna pan ciotkę Przełęską?… Owszem, tak, ale
po moim ślubie stosunki z nią bardzo się rozluźniły. Nawet
nie pisujemy do siebie.</p>
<p>— Tak — rzekł Dyzma.</p>
<p>— Bywa pan u niej?</p>
<p>— Czasami — przeciągnął z namysłem. — Pani Przełęska, zdaje się, nie cierpi pana Kunickiego, lecz panią
lubi.</p>
<p>Zdetonowała się i zapytała cicho:</p>
<p>— Rozmawiał pan z nią o mnie?… Ach, przepraszam za
niedyskrecję, ale, widzi pan, to mnie tak wzburzyło. Niech
się pan nie dziwi. Przecie niemal wszystkie moje wspomnienia wiążą się z domem i ze środowiskiem cioci Przełęskiej… Pan tam bywa…</p>
<p>— Czemuż pani tam nie wpadnie?</p>
<p>— Ach… Przecie sam pan wie. Osoba mego męża… Nie
mogą mi tego darować…</p>
<p>Odwróciła głowę i dodała niemal szeptem:</p>
<p>— Tak jak i ja nie mogę sobie darować.</p>
<p>Nikodem milczał.</p>
<p>— Wstyd mi przed panem i za to, i za te moje zwierzenia… Jestem bardzo bezsilna… bardzo słaba… Bardzo nieszczęśliwa…</p>
<p>— Proszę się nie martwić, wszystko jeszcze będzie
dobrze…</p>
<p>— Nie, niech pan mnie nie pociesza, proszę pana. Ja
wiem, ja to czuję, że znalazłam w pańskiej bogatej duszy
głęboki i szczery oddźwięk. Przecie tak krótko się znamy,
a ja mam dla pana tyle ufności… Nie trzeba, niech pan mnie
nie pociesza, na moją tragedię nie ma rady. Wystarczy, że
mnie pan rozumie… Pan jeden — dodała po pauzie.</p>
<p>— Ale dlaczego pani mówi, że nie ma rady, czyż nie
może pani rozwieść się z mężem?</p>
<p>— Nie potrafię — odparła patrząc na ziemię.</p>
<p>— Hm, więc jednak przywiązała się pani do męża…</p>
<p>W oczach Niny rozpalił się płomień.</p>
<p>— O, nie, nie — zaprzeczyła żarliwie — jak pan może
posądzać mnie o to! Nic mnie nie łączy z tym człowiekiem
o duszy sklepikarza, z tym… starcem…</p>
<p>W głosie jej brzmiały nienawiść i wstręt.</p>
<p>— Więc dlaczegóż powiedziała pani, że pani nie potrafi
rozwieść się z nim? — zdziwił się Dyzma.</p>
<p>— Nie potrafię żyć… w nędzy… Zresztą, nie tylko o sobie
muszę myśleć.</p>
<p>— Żartuje pani — przebiegle zaczął Nikodem — przecież Koborowo to grube miliony, są one pani własnością…</p>
<p>— Myli się pan, Koborowo jest własnością mego męża.</p>
<p>— Ależ sam mi pan Kunicki mówił…</p>
<p>— Tak. Zapisane jest na mnie, lecz w razie rozwodu
byłabym nędzarką.</p>
<p>— Nie rozumiem?</p>
<p>— Ach, po co mówimy o tych rzeczach… Widzi pan, mój
mąż wziął ode mnie zobowiązania na takie sumy, które
przewyższają wartość Koborowa.</p>
<p>— Wyłudził od pani?</p>
<p>— O, nie, wziął, bo mu się należały… na pokrycie
długów mojej rodziny.</p>
<p>— Aha!…</p>
<p>— Nie mówmy już o tym, to mi sprawia tak wielką
przykrość — złożyła ręce i patrzyła mu w oczy z błagalną
prośbą — i proszę pana, niech pan z moją ciotką o mnie nie
rozmawia, dobrze?</p>
<p>— Jak pani każe. Chociaż…</p>
<p>— Proszę pana! Bardzo proszę! Tamten świat już
dla mnie nie istnieje, nie mam do niego powrotu… Czytajmy…</p>
<p>Wzięła książkę i otworzyła ją na zakładce. Zaczęła
czytać, lecz zanim zdołała wymówić kilka słów, głos począł
drgać, piersi jej wznosiły się i opadały w szlochu.</p>
<p>— Niech pani nie płacze, nie trzeba płakać — bezradnie
uspokajał Dyzma.</p>
<p>— Boże, Boże — łkała — pan jest dla mnie taki dobry,
taki… dobry… Niech pan mi przebaczy… to nerwy…</p>
<p>Zerwała się nagle i wybiegła z pokoju.</p>
<p>„Ani chybi — pomyślał Dyzma — kobieta zakochała się
we mnie”.</p>
<p>— Zakochała się — powtórzył głośno i uśmiechnął się
z zadowoleniem.</p>
<p>Na nocnej szafce stało małe lusterko. Sięgnął po nie
i długo przyglądał się własnej twarzy, trochę zdziwiony,
trochę zaciekawiony i trochę kontent z siebie.</p>
</div>

<div type="chapter"><head>Rozdział szósty</head>
<p>Auto szło równą szosą lekko i płynnie, prowadzone wprawną ręką szofera. Po wczorajszym deszczu szkliły się jeszcze
tu i ówdzie małe szybki wody, świeży ranek pełen był
słońca.</p>
<p>Dyzma jechał do Warszawy.</p>
<p>Kunicki umyślnie wyprawił go samochodem, nie koleją,
gdyż twierdził, że tak będzie bardziej reprezentacyjnie.</p>
<p>Istotnie wysmukłe torpedo zdawało się być uosobieniem
reprezentacji, uderzało luksusem, lśniło elegancją, imponowało niesłychanym przepychem wykończenia. Biała liberia
szofera i pled z tygrysiej skóry, którym Dyzma miał przykryte kolana, uzupełniały całość. Toteż ilekroć zatrzymywali się w jakimś przydrożnym miasteczku, a zatrzymywali
się rzadko, dokoła wspaniałego wozu zbierały się natychmiast grupki gapiów, którzy podziwiali nie tylko samochód,
lecz i wielkopańską minę rozpartego w nim pasażera.</p>
<p>Na jednym z takich postojów Dyzma wyjął z teczki nie
zaklejoną kopertę. Był to list hrabiego Ponimirskiego do
pani Przełęskiej. Wziął ten list na wszelki wypadek i teraz
zaczął go czytać. Brzmiał on, jak następuje:</p>
<quote>
<p>
<emph>Kochana ciociu!</emph>
</p>
<p>
<emph>Korzystając ze sposobności, że w naszym Koborowie,
zrabowanym przez bandytę Kunika, generalnym administratorem został JW Pan Nikodem Dyzma (kurlandzka szlachta), któremu całkowicie mogę zaufać, chociaż może na to nie
wygląda, jako dżentelmenowi i memu koledze z Oksfordu,
który jest mi życzliwy, czego się zresztą spodziewać należało,
a nieżyczliwy dla łajdaka Kunika, co również jest zrozumiałe, piszę list do Najukochańszej Cioci, by raczyła
naradzić się z kim trzeba i przy pomocy wpływów JW Pana
Dyzmy postarać się o uwolnienie mnie z niewoli drogą
ekspertyzy lekarskiej, jaka by ustaliła, że nie jestem chory na
umyśle i mogę być sądownie uwłasnowolniony, bym wytoczył proces Kunikowi o przywłaszczenie Koborowa, a co
pójdzie tym łatwiej, jeżeli Kochana Ciocia potrafi, gdzie
należy, zebrać najściślejsze informacje o malwersacjach tego
bastarda maglarki, o których mi Ciocia mówiła, a co dotyczyło jakichś podkładów kolejowych, złodziejstw przy dostawach i przywłaszczeniach szlacheckiego nazwiska „Kunicki” przez podrobienie, dzięki przekupstwu, dokumentów,
które nagła rewizja mogłaby sprawdzić, gdyż Kunik wszystkie swoje papiery trzyma w kasie ogniotrwałej, stojącej za
kotarą w jego sypialni, o czym wywiedziałem się przez
służbę, która częściowo jest mi oddana, wskutek czego w ostatecznym razie zamierzam dokonać <emph>un coup d’etat</emph>, jeżeli
inaczej nie da się nic zrobić, wówczas draba osobiście
zastrzelę, co nie sprawiłoby mi wszakże przyjemności, gdyż
jak Ciocia wie, poluję tylko na szlachetną zwierzynę, którą ta
świnia, Kunik, nie jest, a jeżeli nie w chlewie, to powinien
znaleźć się w więzieniu, w czym liczę na Kochaną Ciocię,
gdyż po objęciu Koborowa natychmiast spłaciłbym Cioci
cały mój dług wraz z procentami i zapłaciłbym również dług
Zyziowi Krzepickiemu, a nawet ożeniłbym się z panną
Hulczyńską, chociaż jest niemłoda i przesadnie piegowata,
żeby tylko Cioci przyjemność sprawić, o czym i JW Pan
Nikodem Dyzma jest poinformowany i w całej sprawie <emph>au
courant</emph>, tedy z nim proszę naradzić się, gdyż on także ma
w Warszawie ogromne stosunki, zwłaszcza w sferach rządowych, co nie może być bez znaczenia w mojej sprawie,
będącej poniekąd także i sprawą Cioci, na co liczę bardzo,
kończąc mój list, za długość którego przepraszam i łączę
serdeczne ucałowania rączek, jako zawsze kochający siostrzeniec.</emph>
</p>
<quote>
<p>George Ponimirski.</p>
</quote>
</quote>
<p>Charakter pisma był nieczytelny i Dyzma dobre pół
godziny strawił na wertowanie listu. Ucieszyło go to, że
Ponimirski zaliczył jego nazwisko do kurlandzkiej szlachty,
natomiast zaniepokoił fakt przypisania mu Uniwersytetu
Oksfordzkiego. Jeżeli, Boże broń, ktoś zwróci się doń po
angielsku, będzie wsypa, ani gadania.</p>
<p>Właściwie mówiąc nie był jeszcze zdecydowany na
pójście do tej pani Przełęskiej. Jeżeli go coś skłaniało do
tego, to nie tyle namowy półobłąkanego hrabiego, wyrażone zresztą w formie poleceń, ile ostatnie rozmowy z panią
Niną. Nie zdradził jej swoich spisków z jej bratem, lecz
zestawiając wiadomości, pochodzące ze stron obu, z niektórymi powiedzeniami Kunickiego, doszedł do przekonania, że pretensje Ponimirskiego nie są znowu aż tak
beznadziejne, jak by się to mogło wydawać.</p>
<p>Jeżeli tedy zdobędzie się na wizytę u pani Przełęskiej,
może wyklaruje sobie całą kwestię.</p>
<p>Za wizytą przemawiały i inne względy, względy już
osobiście go obchodzące. Mianowicie wpływy i stosunki
towarzyskie u tej pani, obracającej się wśród wysokich sfer
społecznych. Wpływy te mogłyby mieć wielkie znaczenie
dla Dyzmy w załatwieniu spraw Kunickiego, od biegu
których zależał los jego stanowiska.</p>
<p>Rozmyślał nad tym i nad sposobami odnalezienia pułkownika Waredy, gdy auto wjeżdżało w pierwsze zabudowania Pragi. Było już dobrze po zachodzie słońca
i, jakby na spotkanie Dyzmy, szeregi latarń rozbłysły
światłem.</p>
<p>— Dobry znak — powiedział półgłosem.</p>
<p>— Każe pan do Europejskiego? — zapytał szofer.</p>
<p>— Do Europejskiego — potwierdził Dyzma.</p>
<p>Po dobrze przespanej nocy wstał rześki i pełen dobrych
myśli. Zaraz też wyszedł na miasto.</p>
<p>Z Ministerstwa Spraw Wojskowych odesłano Dyzmę
do biura informacyjnego komendy miasta, tam zaś dowiedział się, że pułkownik Wacław Wareda latem zawsze
mieszka w Konstancinie w willi „Haiti”, do miasta przyjeżdża zwykle po południu.</p>
<p>Z niezwykłej uprzejmości, z jaką go informowano, Dyzma domyślił się, iż pułkownik Wareda musi być osobistością
wybitną. Chciał nawet zapytać o stanowisko Waredy, lecz
zrezygnował z tego w obawie przed posądzeniem go o nieznajomość spraw państwowych.</p>
<p>Zbliżała się dopiero dziesiąta i Dyzma wpadł na pomysł,
by zaraz pojechać do Konstancina. Tak też i zrobił. Wprawdzie droga była fatalna, jednakże dzięki sile motoru i doświadczeniu szofera jechali dość prędko i w pół godziny
byli już na miejscu. Willę „Haiti” odszukali łatwo. Była to
piękna piętrowa willa z obszernym tarasem, wychodzącym
na ogród, a widocznym przez żelazną koronkę sztachet. Na
tarasie siedział jakiś pan w pidżamie i czytał dzienniki. Gdy
auto zatrzymało się przed furtką, odwrócił się i Nikodem
od razu poznał pułkownika.</p>
<p>Ten natomiast, chociaż odpowiedział na ukłon, przyglądał się przybyłemu przez zmrużone powieki krótkowidza, dopiero gdy Nikodem otworzył furtkę, pułkownik
zerwał się i krzyknął:</p>
<p>— Serwus! Jak Boga kocham, to nasz pogromca Terkowskiego! Witam, panie Nikodemie, gdzie pan przepadł?
— ścisnął jego dłoń oburącz.</p>
<p>— Moje uszanowanie, panie pułkowniku, siedziałem na
wsi. Ale wczoraj przyjechałem do Warszawy, a dowiedziawszy się, że pana pułkownika tu znajdę…</p>
<p>— Brawo! Świetny pomysł! Zje pan ze mną śniadanie?</p>
<p>— Już jestem po śniadaniu.</p>
<p>— Prawda, że wy, wieśniacy, wstajecie z kurami.</p>
<p>Pułkownik ucieszył się przyjazdem Dyzmy szczerze.
Człowiek ten podobał mu się niezwykle, a przy tym luksusowy wóz Dyzmy był gwarancją puszczenia dziś w trąbę
obrzydliwej kolejki wilanowskiej.</p>
<p>— Popiliśmy wczoraj tęgo — mówił Wareda — myślałem, że będę dziś miał kaca, ale na szczęście czuję się
świetnie.</p>
<p>Rzeczywiście był wesół i ożywiony, a tylko nabiegłe
krwią białka zdradzały wczorajszą libację.</p>
<p>— Powiadam: na szczęście — objaśnił — gdyż przecie
będziemy musieli oblać pański przyjazd. Wie pan, że pańska historia z tym Terkowskim stała się wręcz anegdotyczną. No, i może pan sobie wyobrazić, że utemperował pan
jednak trochę tego bałwana.</p>
<p>— Eeee, czyżby?</p>
<p>— Jak Boga kocham. Bestia, że dostał się na stanowisko
szefa gabinetu premiera, przewrócił sobie we łbie. Cymbał,
zdawało mu się, że wszyscy przed nim będą plackiem!</p>
<p>— A cóż porabia minister Jaszuński?</p>
<p>— Jak to co? — zdziwił się pułkownik. — No przecież
jest na zjeździe w Budapeszcie.</p>
<p>— To szkoda.</p>
<p>— Miał pan do niego jaki interes?</p>
<p>— Niewielki, ale miałem.</p>
<p>— No to posiedzi pan w Warszawie kilka dni. Przynajmniej zabawimy się. Jaszuński często pana wspomina…</p>
<p>Dyzma spojrzał na pułkownika z nie ukrywanym zdziwieniem. Ten zaś dodał:</p>
<p>— Fakt, jak Boga kocham. Jak to on powiedział o panu?
Zaraz, zaraz… aha! Ten pan Dyzma ma trafne podejście do
życia: chwyta je za grzywę i wali w pysk! Co? Jaszuński ma
swoje powiedzonka! Radziłem mu nawet wydać w książce
aforyzmy.</p>
<p>Z dalszych wynurzeń pułkownika dowiedział się Nikodem, że stanowisko Jaszuńskiego jest zachwiane, gdyż
zwalczają go namiętnie zarówno organizacje ziemiańskie,
jak i związki drobnych rolników, a Terkowski kopie pod
nim dołki wraz ze swoją kliką. Jest ciężki kryzys w rolnictwie i na to nie ma rady. A szkoda byłoby Jaszuńskiego,
to człowiek z tęgą głową i brat łata.</p>
<p>Rozmowa przeszła na temat interesów Dyzmy i pułkownik zapytał:</p>
<p>— Pan, panie Nikodemie, zdaje się, jest wspólnikiem
czy sąsiadem tego Kunickiego?</p>
<p>— I jedno, i drugie — odparł Dyzma — a ponadto jestem
plenipotentem jego żony.</p>
<p>— Ach tak? Co pan mówi? Tej, tej hrabianki Ponimirskiej? To taka przystojna blondynka, prawda?</p>
<p>— Tak.</p>
<p>— Słyszałem coś, że ona tam nie bardzo z tym Kunickim.</p>
<p>— Bardzo nie bardzo — roześmiał się Dyzma.</p>
<p>— Między nami mówiąc, nie dziwię się, bo to przecie
piernik i podobno nieciekawa figura. Pan to pewnie lepiej
wie ode mnie.</p>
<p>— Ba, ale cóż robić?</p>
<p>— Rozumiem, rozumiem — potwierdził pułkownik
— interesy są interesami. Nie pogniewa się pan, panie
Nikodemie, że przy panu będę się ubierał?</p>
<p>— Proszę bardzo.</p>
<p>Weszli do pokoju i pułkownik wpadł na pomysł, by
gościa poczęstować coctailem własnego pomysłu. Tymczasem ordynans przyniósł mundur i po pół godzinie
Wareda był gotów.</p>
<p>Wyszli do samochodu i pułkownik z zachwytem oglądał
każdy jego szczegół. Musiał znać się dobrze na motorach,
bo wszczął z szoferem rozmowę, w której raz po raz padały
niezrozumiałe dla Nikodema słowa z terminologii technicznej.</p>
<p>— Wspaniały, wspaniały — powtarzał Wareda z zachwytem, sadowiąc się obok Dyzmy. — Musiał pan grubo
beknąć za ten wózek. Jakieś osiem tysiączków dolarów, co?</p>
<p>Auto ruszyło i korzystając z warkotu motoru, który
zagłuszał słowa, Nikodem odparł:</p>
<p>— Che, che, z ogonkiem.</p>
<p>W drodze umówili się, że spotkają się wieczorem na
kolacji w „Oazie”.</p>
<p>— Tam najlepiej, bo spotkamy wielu znajomych. Zna
pan Ulanickiego?</p>
<p>Dyzma nie znał, lecz w obawie, że może to być jakaś
osobistość znakomita, zapewnił, że zna tylko ze słyszenia.</p>
<p>Po odwiezieniu pułkownika do sztabu Nikodem wrócił
do hotelu i kazał szoferowi przyjechać na dziesiątą wieczorem. Sam wszedł do kawiarni, a znalazłszy z trudem stolik
i zamówiwszy herbatę z ciastkami, zaczął zastanawiać się,
co zrobić, lecz nic mu na myśl nie przychodziło. W Warszawie nie znał nikogo, a przynajmniej nikogo takiego,
kogo by dziś, zajmując wysoką pozycję administratora,
spotkać pragnął. Na wspomnienie Barcików aż wstrząsnął
się wewnętrznie. Ich zadymiona izba była dlań takim
samym symbolem ponurej rzeczywistości, do której trzeba
będzie wrócić, jak i wspomnienie brudnej, zakapanej atramentem tak zwanej „salki” urzędu pocztowego w Łyskowie. Widział, że wkrótce skończy się jego piękna przygoda, lecz wolał o tym nie myśleć.</p>
<p>Bezczynność jednak wciąż zwracała myśl ku przykrej
rzeczywistości i by myśl tę odegnać, Dyzma poszedł na górę
do swego pokoju. Tu przypomniał się mu list Ponimirskiego. Wyjął list i przeczytał ponownie.</p>
<p>— Ee tam! — machnął ręką. — Pójdę, co mi zrobią?</p>
<p>Pani Józefina Przełęska dnia tego wstała z łóżka lewą
nogą. Aksjomat ten został stwierdzony w kuchni jednogłośnie o godzinie dziesiątej, a o jedenastej w całym mieszkaniu
zapanował taki rejwach i hałas, jakby tu nie o jedną lewą
nogę chodziło, lecz przynajmniej dwie.</p>
<p>O godzinie dwunastej szanowne mieszkanie pani prezesowej Przełęskiej przedstawiało już smutny obraz chaosu
i paniki, w której czcigodne antyki wyprawiały dzikie
harce, przenosząc się z miejsca na miejsce, aż wśród
nieustającej awantury legły w prochu, zadzierając do góry
stylowo rachityczne nogi. Wśród popłochu służby pani
domu cwałowała po mieszkaniu, niczym Walkiria na bojowisku. Wyprzedzał ją donośny werbel soczystych przekleństw, za nią jak skrzydła burnusa fruwały nad rumowiskami poły szlafroka.</p>
<p>W salonie warczał odkurzacz, na podwórzu rozlegały się
salwy trzepanych dywanów, okna to otwierały się, bo
w tym zaduchu nie można przecie wytrzymać, to zamykały
się z trzaskiem, gdyż te przeciągi mogą głowę urwać.</p>
<p>Na dobitek nieustannie dzwonił telefon, w tubę którego
spadał za to grad słów siekących jak bicze.</p>
<p>W takiej to właśnie chwili w przedpokoju rozległ się
dzwonek. Tego już było nadto i pani Józefina osobiście
skierowała tam swój kurcgalop, ku przerażeniu służby,
która w duchu już poleciła opiece boskiej osobę niefortunnego gościa.</p>
<p>Drzwi otworzyły się z rozmachem, a przez nie jak strzał
armaty huknęło gromkie:</p>
<p>— Czego?!</p>
<p>To nieuprzejme powitanie bynajmniej nie speszyło Nikodema. Przeciwnie, uczuł się nagle pewniejszy siebie, gdyż
ton i wygląd tej damy przypomniał mu jego własną sferę.</p>
<p>— Ja do pani Przełęskiej.</p>
<p>— Czego, pytam?</p>
<p>— Mam interes. Proszę pani powiedzieć, że przyszedł
kolega jej siostrzeńca.</p>
<p>— Jakiego siostrzeńca?</p>
<p>— Hrabiego Ponimirskiego — odparł wyniośle Dyzma.</p>
<p>Efekt jednak był niespodziewany. Rozczochrana dama
wyprężyła przed siebie ręce, jakby broniła się przed napastnikiem, i zawołała doniośle:</p>
<p>— Nie płacę! Nie płacę ani grosza za mego siostrzeńca!
Nie trzeba mu było pożyczać!</p>
<p>— Co? — zdziwił się Dyzma.</p>
<p>— Niech się pan zwraca do jego szwagierka! Ja nie dam
ani grosza, ani grosza! To oburzające, wszyscy do mnie, to
istna napaść!…</p>
<p>Dyzma miał dość. Krew mu nabiegła do twarzy.</p>
<p>— Czego się pani wydziera; do stu diabłów! — ryknął
z całej siły.</p>
<p>Pani Przełęska umilkła, jakby rażona piorunem, oczy
jej rozszerzyły się, skurczyła się w sobie i z przerażeniem
spojrzała na intruza.</p>
<p>— Nikt tu od pani pieniędzy nie chce, a jeżeli czego chce,
to właśnie oddać!</p>
<p>— Co?</p>
<p>— Powiadam: oddać!</p>
<p>— Kto? — zapytała z rosnącym zdziwieniem.</p>
<p>— A jak pani myśli, kto? Szach perski? Sułtan turecki?… Siostrzeniec pani, a mój przyjaciel.</p>
<p>Pani Przełęska chwyciła oburącz głowę.</p>
<p>— Ach, niech pan wybaczy, mam dziś szaloną migrenę
i służba doprowadziła mnie do pasji, niech pan daruje!…
Bardzo przepraszam. Pan pozwoli.</p>
<p>Dyzma wszedł za nią do bocznego pokoiku, gdzie połowa
mebli leżała na ziemi, a w środku stała szczotka do froterowania posadzek. Postawiła mu krzesło przy oknie i sama,
znów przepraszając za swój strój, wyszła, by zniknąć na
dobre pół godziny.</p>
<p>„Co za cholera — myślał Dyzma — wskoczyła na mnie jak
szpic na garbatego. Diabli mnie tu przynieśli. Widać ciotka
nie mniejsza wariatka od siostrzeńca. Niby wielka dama,
a wygląda jak kuchta…”</p>
<p>Długo nie mógł się uspokoić, gdy jednak to nastąpiło,
zaczął żałować, że od razu tej babie powiedział o zamiarze
Ponimirskiego oddania długów.</p>
<p>„Ma tamtego za wariata, gotowa i mnie wziąć za
takiegoż”.</p>
<p>Wreszcie zjawiła się. Teraz ubrana była w piękny purpurowy szlafrok, miała uczesane włosy, a na jej mięsistym nosie i wystających policzkach bielała gruba warstwa
pudru, jeszcze mocniej podkreślona jaskrawym karminem warg.</p>
<p>— Bardzo pana przepraszam, bardzo — zaczęła z miejsca — jestem doprawdy przemęczona nerwowo. Jestem
Przełęska…</p>
<p>Wyciągnęła ku niemu długą, szczupłą rękę, którą Nikodem ucałował, wymieniając swoje nazwisko.</p>
<p>Zaczęła go wypytywać, przy czym pytania tak szybko
następowały po sobie, że mimo dobrej woli nie mógł na
żadne z nich odpowiedzieć. Wyciągnął zatem list Ponimirskiego i podał jej w milczeniu.</p>
<p>Wzięła list w palce i zawołała:</p>
<p>— Mój Boże, zapomniałam lorgnon. Franiu, Franiu,
Antoni! Franiu! — wołała rozdzierającym głosem.</p>
<p>Rozległ się przyśpieszony tupot i po chwili pokojówka
przyniosła szkła oprawne w złoto. Pani Przełęska zaczęła
czytać list, w trakcie czego dostała wypieków i kilkakrotnie
przerywała sobie, dla coraz wylewniejszego przepraszania
Dyzmy.</p>
<p>List sprawił na niej silne wrażenie. Przejrzała go powtórnie i oświadczyła, że sprawa jest niezmiernie ważna,
nie dlatego, że Żorzyk ma oddać jej dług, ale w ogóle.</p>
<p>Wypytywała szeroko Nikodema o stan rzeczy w Koborowie, o nastrój „tej nieszczęsnej Ninetki”, o stan majątkowy „tego złodzieja Kunika”, zakończyła zaś pytaniem,
co o wszystkim sądzi szanowny pan.</p>
<p>Szanowny pan nic nie sądzi i odpowiedział półgębkiem:</p>
<p>— Bo ja wiem? Trzeba byłoby pogadać z adwokatem.</p>
<p>— Mądra myśl, mądra myśl — podchwyciła pani Przełęska z akcentem uznania. — Ale wie pan co, najlepiej
byłoby przedtem naradzić się z panem Krzepickim. Zna
pan pana Krzepickiego?</p>
<p>— Nie, nie znam. A kto to?</p>
<p>— O, to bardzo zdolny człowiek i stary nasz znajomy, chociaż młody wiekiem. Proszę pana, pan stanął
w hotelu?</p>
<p>— Tak.</p>
<p>— Czy nie odmówi pan, gdy go zaproszę na jutro na
obiad? Będzie właśnie pan Krzepicki i omówimy całą
sprawę. Dobrze?</p>
<p>— A o której?</p>
<p>— O piątej, jeżeli pan łaskaw.</p>
<p>— Dobrze.</p>
<p>— A niechże mi pan daruje niegrzeczne powitanie. Nie
ma pan do mnie żalu?</p>
<p>— Skądże — odparł — każdemu się zdarzy.</p>
<p>Przyjrzał się jej uważniej i skonstatował w duchu, że
wygląda nawet miło. Mogła mieć około pięćdziesiątki, lecz
żywe ruchy i szczupłość figury robiły ją młodszą. Odprowadziła Dyzmę do przedpokoju i pożegnała wdzięcznym uśmiechem.</p>
<p>„U tych wielkich państwa — myślał Nikodem, schodząc ze schodów — to nigdy nic nie wiadomo”.</p>
<p>Wstąpił do najbliższego baru i zjadł obiad. Było to o tyle
przyjemne, że wreszcie jadł sam i mógł zachowywać się
swobodnie, nie pilnując się, czy aby wypada to jeść łyżką,
a tamto widelcem.</p>
<p>Z wizyty u pani Przełęskiej pozostało mu wrażenie, że
wszystko skończy się na gadaninie, a z nadziei hrabiego
Ponimirskiego będą nici.</p>
<p>„Nie taki głupi ten Kunicki, by dać się nabić na wszystkie boki. Sprytna jucha!…”</p>
<p>Przez chwilę zastanowił się, czy wobec tego opłaciłoby się raczej opowiedzieć o wszystkim Kunickiemu.
Doszedł jednak do przekonania, że najpraktyczniej będzie trzymać język za zębami. Zresztą nie chciałby wsypać Ponimirskiego, gdyż ten nie wątpił, że tym sprawiłby przykrość pani Ninie, a to taka sympatyczna kobita…</p>
<p>W pobliżu baru wzrok Dyzmy uderzyła jaskrawa reklama świetlna. Kino. Jakże dawno nie był w kinie! Spojrzał na zegarek, miał jeszcze pięć godzin czasu. Nie namyślał się długo, wszedł i kupił bilet.</p>
<p>Film był niezwykle piękny i emocjonujący. Młody rozbójnik zakochał się w uroczej panience, którą porwała inna
banda, i po mnóstwie karkołomnych przygód i bohaterskich walk odbija dziewczynę i w finale staje z nią na
kobiercu ślubnym, a co najciekawsze, ślubu udzielił im
ojciec panny młodej, siwy ksiądz z dobrotliwym uśmiechem na fałdzistej twarzy.</p>
<p>Szczegół ten wywołał początkowo pewne obiekcje Nikodema, które rozwiały się wszakże pod argumentem, że
przecie wszystko to dzieje się w Ameryce, a tam widocznie
ksiądz może mieć dzieci.</p>
<p>Film był tak czarujący, że Dyzma przesiedział całe dwa
seanse.</p>
<p>Gdy wyszedł z kina, ulice już jarzyły się tysiącami
świateł. Chodnikami snuły się tłumy spacerujących. Wieczór był gorący i parny. Szedł pieszo do hotelu, przed
którym już z daleka poznał wspaniałe auto Kunickiego.</p>
<p>„Moje auto!” — pomyślał i uśmiechnął się.</p>
<p>— No, cóż tam — zapytał szofera w odpowiedzi na jego
ukłon.</p>
<p>— Ano nic, proszę pana.</p>
<p>— Cóż pan porabiał?</p>
<p>Szofer odpowiedział, że był u swoich krewnych, że sam
pochodzi z Warszawy. Gawędzili chwilkę, po czym Dyzma
poszedł do numeru, zmienił ubranie i kołnierzyk.</p>
<p>— Trzeba dziś szyku zadać, żeby pułkownika skaptować. Postawię mu szampana.</p>
<p>W kwadrans później zajeżdżał już przed „Oazę”. W sali było jeszcze pusto. Przy kilku stolikach siedziało parę
osób.</p>
<p>„Za wcześnie przyszedłem” — stwierdził Dyzma.</p>
<p>Kazał sobie dać wódkę i przekąski. Kelner, tytułujący go per „Jaśnie pan”, natychmiast zastawił stół różnymi przyprawami, a dwaj inni raz po raz przynosili ogromne półmiski z wszelkiego rodzaju rybami na zimno, wędlinami, pasztetami itp.</p>
<p>Nikodem jadł bardzo wolno, gdyż chciał doczekać się
pułkownika. Orkiestra grała jakieś symfoniczne kawałki.
Sala z wolna zapełniała się.</p>
<p>Wreszcie około jedenastej przyszedł pułkownik Wareda.</p>
<p>Wraz z nim wszedł krępy brunet w cywilnym ubraniu.</p>
<p>— O, pan już tutaj! — zawołał pułkownik, — Długo pan
czekał?</p>
<p>— Eee, nie, kwadransik — odparł Dyzma.</p>
<p>— Panowie pozwolą: pan Dyzma, dyrektor Szumski
— przedstawił pułkownik. — Zaraz tu przyjdzie i nasz
kochany Jaś Ulanicki.</p>
<p>— Ach, przyjdzie ta kopalnia kawałów? — zawołał
wesoło Szumski. — To wybornie!</p>
<p>— Nie macie pojęcia, jaki świetny udał mu się kawał,
gdyśmy w maju byli w Krynicy.</p>
<p>— No?</p>
<p>— Otóż, wyobraźcie sobie, w naszym pensjonacie mieszkał też jakiś Kurowski czy Karkowski, taki, wiecie,
stuprocentowy mężczyzna, stuprocentowy dżentelmen, co
to i tenis, i Byron, i Baudelaire, i Wilde, i Canale Grande,
i Casino de Paris, i Monte, i obce języki, i gatunki win,
i nazwy jedwabiów, i koligacje wyższych sfer — no, słowem, wspaniały. Kobiety za nim szalały, a przy wspólnym
stole konwersacja zmieniała się co dzień, jak amen w pacierzu, dowcipkował, robił kalambury, wplatał aforyzmy
coś w dziesięciu językach, słowem — czarował.</p>
<p>— Byczy typ — zawołał Szumski — jeżeli jeszcze miał
parasol i nie wymawiał „r”, dam głowę, że z MSZ-u!</p>
<p>Pułkownik wybuchnął śmiechem.</p>
<p>— Jakbyś zgadł! Jak Boga kocham, ten typek nie
rozstawał się z parasolem.</p>
<p>— No i co dalej?</p>
<p>— Wyobraźcie sobie, coś na piąty czy szósty dzień,
gdyśmy szli na obiad, Jaś powiada: „Dalibóg, dłużej nie
wytrzymam”. Siedział, uważacie, vis à vis bubka. Ten jak
zaczął czarować przy zupie, tak dojechał do pieczystego.
Czekam, a Jaś nic. Siedzi i słucha, a typek uśmiechnięty,
wytworny, wciąż czaruje. Pamiętam, zaczął właśnie opowiadać o najmodniejszych kolorach sezonu, gdy nagle mój
Jan odłożył nóż i widelec, z lekka podniósł się na krześle i,
pochyliwszy się przez stół do owego czarodzieja, jak nie
huknie: „Huuuu!…”</p>
<p>Dyzma i Szumski nie mogli powstrzymać śmiechu.</p>
<p>— Jak to — zapytał Szumski — po prostu „huuu”?</p>
<p>— „Huuu” i tyle, a znasz bas Ulanickiego! Nie macie
pojęcia, co za konsternacja. Bubek poczerwieniał jak burak i zamilkł, jakby weń piorun strzelił. W jadalni zaległa
cisza śmiertelna, wszyscy raptem pospuszczali głowy. Aż
ktoś nie wytrzymał i wybuchnął śmiechem. Tego tylko
brakowało! Od razu cały stół zatrząsł się. Jak Boga kocham, nigdy w życiu nie widziałem jeszcze, by ludzie tak się
śmiać mogli.</p>
<p>— A Jaś co?</p>
<p>— Jaś? Ano, jakby nigdy nic zabrał się do pieczystego.</p>
<p>— A bubek?</p>
<p>— Biedna kukła. Nie wiedział, czy zostać, wreszcie
wstał i odszedł. Tegoż jeszcze dnia wyjechał z Krynicy.</p>
<p>— I co dalej? — zapytał Nikodem, któremu ta historia
ogromnie się podoba.</p>
<p>— Ano nic — odparł pułkownik — tylko Ulanicki stał się
najpopularniejszą osobą w Krynicy.</p>
<p>Sala restauracyjna pełna już była gości. Między białymi
stolikami pośpiesznie migały czarne fraki kelnerów, orkiestra grała jakieś namiętne tango.</p>
<p>Kończyli już kolację, gdy przyszedł Ulanicki.</p>
<p>Był to człowiek ogromnego wzrostu, z twarzą przypominającą tarczę, do której przyklejono ogórek potężnych
rozmiarów i cztery wiechcie czarnego jak smoła włosia.
Wąsy i brwi, niezwykle bujne, nie ustawały w ruchu,
w przeciwieństwie do oczu, małych, zapadniętych i —
zdawało się — wpatrzonych w jakiś daleki punkt w przestrzeni.</p>
<p>Gdy usiadł, Nikodem, nieco już podniecony alkoholem,
rzekł:</p>
<p>— Pan pułkownik opowiadał nam ten pański kawał
z Krynicy. Pierwsza klasa! Dobrze pan tego faceta usadził.</p>
<p>Wiechcie na twarzy poruszyły się gwałtownie.</p>
<p>— Co tam! Przecie panu lepiej się udało. Przecie to pan
tego cymbała Terkowskiego objechał?</p>
<p>— On, on — potwierdził Wareda — morowy gość. Czuję,
że się zaprzyjaźnicie. Wasze zdrowie.</p>
<p>Pili tęgo. Gdy grubo po północy przeszli na pierwsze
piętro do dansingu i kazali dać sobie szampana, mocno już
mieli w czubach. Przy stoliku znalazły się urocze panienki.
Jazz grał zachęcająco i Dyzma, zaprosiwszy jedną z dam,
puścił się w pląsy. Reszta towarzystwa przyglądała mu się
z uznaniem, a gdy usiadł, jednogłośnie stwierdzono, że
doskonały kompan i że może by tak wypić i bruderszaft…
Wobec braku sprzeciwu z którejkolwiek strony dokonano
tego aktu przy dźwiękach „Sto lat, sto lat…”, które musiała
zagrać orkiestra na żądanie pułkownika Waredy.</p>
<p>Jasno już było na dworze, gdy czterej panowie zajęli
miejsca w samochodzie Kunickiego. Uchwalono odwiezienie pułkownika do Konstancina. Po przyjeździe na
miejsce szofer obudził swoich pasażerów. Szumski czule
pożegnał się z Dyzmą, gdyż nie chciało mu się wracać do
Warszawy.</p>
<p>— Prześpię się tu u Wacka, pa, Nikodemciu, pa…</p>
<p>Ulanickiego odwiózł Dyzma na Kolonię Staszica, sam
zaś wrócił do hotelu.</p>
<p>Kładąc się do łóżka, próbował zrobić retrospektywny
przegląd zdarzeń ubiegłej nocy, lecz szum w głowie i dokuczliwa czkawka zmęczyły go wreszcie tak, że machnął na
wszystko ręką.</p>
<p>Obudził się z bólem głowy dobrze po południu. Teraz
dopiero spostrzegł, że spał w ubraniu, wskutek czego
przypominało ono teraz wygniecioną szmatę. Zły był na
siebie, chociaż zdawał sobie sprawę, że wczorajsza pijatyka z pułkownikiem i z dwoma dygnitarzami przyda się
mu o tyle, że będzie miał łatwiejszy wstęp do ministra.</p>
<p>Przypomniał, że musi być na obiedzie u pani Przełęskiej.
Trzeba było dać garnitur do odprasowania.</p>
<p>Do Kunickiego wysłał depeszę, zawiadamiającą, że
wskutek nieobecności w Warszawie ministra będzie zmuszony pobyt swój w stolicy przedłużyć.</p>
<p>Do pani Przełęskiej pojechał samochodem. Okna mieszkania wychodzą na ulicę i, być może, ktoś zobaczy jego
auto, to zaś doda mu szyku.</p>
<p>Właściwie mówiąc nie wiedział, o czym ma mówić
z ciotką Ponimirskiego i z tym jakimś Krzepickim, a zwłaszcza nie widział celu tej rozmowy. Jeżeli zgodził się przyjść,
to jedynie przez ciekawość i poniekąd dla atrakcyjności
samej wizyty w wielkopańskim domu.</p>
<p>Już od progu zauważył, że dom ten za pierwszym razem
oglądał w nienormalnych warunkach. Dziś było to poważne, pełne ciszy, dostojności i ładu mieszkanie. Wprawdzie nie wytrzymywało ono porównania z pałacem koborowskim, ale miało w sobie coś nieuchwytnego, co Dyzmie
jeszcze bardziej imponowało.</p>
<p>Lokaj otworzył drzwi do salonu, a po dłuższej chwili
weszła tam pani Przełęska, która wyglądała dziś na całkowitą damę; za nią wszedł mężczyzna lat około trzydziestu pięciu.</p>
<p>— Pan Krzepicki, pan Dyzma — przedstawiła pani
Przełęska.</p>
<p>Krzepicki przywitał się szarmancko. Jego przesadnie
rozrzucone ruchy, uderzająca swoboda w obejściu i nosowe
brzmienie głosu nie podobały się Nikodemowi z miejsca,
chociaż przyznać musiał w duchu, że jest on przystojny,
a może znacznie ładniejszy od sekretarza sądu w Łyskowie, pana Jurczaka, który był na cały powiat znanym
pogromcą serc niewieścich.</p>
<p>— Niezmiernie cieszę się, że mam zaszczyt poznać
szanownego pana, o którym tyle miałem szczęścia słyszeć — rzekł Krzepicki, siadając i wysoko podciągając
nogawkę.</p>
<p>Dyzma postanowił mieć się na baczności przed tym
człowiekiem, który od razu wydał mu się przebiegłym
i nieszczerym. Toteż odparł wymijająco:</p>
<p>— Ludzie jak ludzie, zawsze coś mówią.</p>
<p>— Pan wybaczy — odezwała się pani Przełęska — ale
właśnie dopiero od pana Krzepickiego dowiedziałam się,
że pan jest tak wybitnym politykiem. Przyznaję się ze
wstydem, że my, kobiety, w sprawach politycznych jesteśmy ignorantkami.</p>
<p>— O, nie przesadzajmy — zaprzeczył Krzepicki i podciągnął drugą nogawkę.</p>
<p>Dyzma nie wiedział, co powiedzieć, i tylko chrząknął.</p>
<p>Na ratunek przyszedł mu służący, który zjawił się
z oznajmieniem, że podano do stołu. Podczas obiadu pani
Przełęska i Krzepicki, którego raz nazywała po nazwisku,
to znów „panem Zyziem”, zaczęli wypytywać Dyzmę
o sprawy koborowskie. Pani Przełęska interesowała się
głównie kwestią stosunku „tej nieszczęśliwej Niny” do
brata i do męża, natomiast pan Zyzio zasypywał Nikodema pytaniami dotyczącymi dochodów Kunickiego i wartości majątku. Dyzma starał się odpowiadać najkrócej, by
jakimś nieopatrznym zwrotem nie zdradzić tego, że właściwie ma bardzo mało wiadomości o tych kwestiach.</p>
<p>— A niech szanowny pan raczy powiedzieć, czy choroba
umysłowa Żorża jest tak rzucająca się w oczy, że niepodobna myśleć o jego uwłasnowolnieniu?</p>
<p>— Bo ja wiem… Wariat to on jest, ale może by potrafił
zapanować nad sobą…</p>
<p>— Słuszne spostrzeżenie — potwierdziła pani Przełęska. — Właśnie jego choroba polega na zaniku ośrodków
hamujących, lecz sądzę, że gdy pojmie konieczność trzymania języka na wodzy, potrafi wytrwać bodaj przez krótki
czas.</p>
<p>— Chyba — potwierdził Dyzma.</p>
<p>— Mam tylko obawę — ciągnęła pani Przełęska — czy
Nina zgodzi się na nasze plany?</p>
<p>— Phi — wzruszył ramionami Krzepicki. — A po co ma
je znać? Zrobi się wszystko po cichutku. Najważniejszą
rzeczą jest znaleźć odpowiednie wpływy w Ministerstwie
Sprawiedliwości, ale o to kłopotać się nie potrzebujemy,
skoro szczęśliwy los dał nam, jako sprzymierzeńca, wielce
szanownego pana. Nieprawdaż?…</p>
<p>— Ach, co za szczęście — zawołała pani Przełęska — że
pan, właśnie pan, kolega Żorża i jego przyjaciel, spotkał
go teraz!</p>
<p>Na kawę przeszli do małego saloniku. Tutaj Krzepicki
wyjął notes i ołówek, po czym zaczął:</p>
<p>— Pozwoliłem sobie przygotować coś w rodzaju małego
referaciku. Państwo pozwolą?… Otóż całokształt sprawy
przedstawia się, jak następuje: Wiemy, że hochsztapler,
nazwiskiem Leon Kunik, lat sześćdziesiąt sześć, syn maglarki Genowefy Kunikówny, urodzony w Krakowie, podejrzany był o paserstwo, co uwidocznione jest w kartotece
lwowskiej policji, następnie trudnił się lichwiarstwem i,
jako lichwiarz, opętał rodzinę Ponimirskich i podstępem
wyzuł ją z majątku…</p>
<p>— Pani Kunicka — przerwał Nikodem — twierdzi, że
bynajmniej nie podstępem.</p>
<p>— No, naturalnie, ale każdą rzecz można różnie interpretować. Che, che, che… Już jeżeli prokurator otrzyma
odpowiednią instrukcję z góry, to da sobie radę. Wiemy
następnie, że Kunik przed dziewięciu laty uzyskał dowody
osobiste, w których zmieniono mu nazwisko na „Kunicki”
i dodano imię ojca. To już jawny kryminał. Następnie
znamy wszyscy proces jego o dostawę podkładów kolejowych. Wówczas, niestety, nie zostało wyświetlone, nie dało
się udowodnić, że podkłady w ogóle nie istniały. Kunicki
wykazał się autentycznymi dokumentami, stwierdzającymi jego niewinność, ale nie ulega wątpliwości, że dokumenty te uzyskał w nieuczciwy sposób. Przecie ten urzędnik
kolejowy, który je wystawił, uciekł i przepadł jak kamfora.
Wszystko to można odgrzebać i powtórnie wyciągnąć przed
kratki sądowe. Jak państwo sądzą?</p>
<p>— Oczywiście! — zawołała pani Przełęska.</p>
<p>— I mnie się tak zdaje — powiedział Dyzma, przyglądając się nieufnie spiczastej twarzy Krzepickiego. Nieustanna ruchliwość jej mięśni i połyskliwość oczu robiły
wrażenie natężonej czujności i pogotowia. Oblizał teraz
końcem języka górną wargę i dodał:</p>
<p>— Najważniejszą wszakże rzeczą jest odebranie mu
Koborowa. I tu zaczynają się trudności. Nominalną właścicielką jest przecie pani Nina, a ona na to nie pójdzie.</p>
<p>— Na pewno nie pójdzie — przytaknął Dyzma.</p>
<p>— Otóż właśnie — ciągnął Krzepicki — pozostaje nam
tedy jedyne wyjście. Żorż musi wystąpić ze skargą do
prokuratora na Kunickiego. Ta zaś, między innymi, powinna zawierać zarzut, że Kunicki wymusza na siostrze
oskarżyciela fałszywe zeznania…</p>
<p>— Hm…</p>
<p>— Otóż oskarżenie takie może wystosować Żorż jedynie wówczas, gdy zostanie uwłasnowolniony. Dlatego też
zacząć należy od uzyskania od władz sądowych zarządzenia, aby stan umysłu Żorża został ponownie zbadany.
Radziłem się adwokata. Ten powiada, że taka rewizja
w zasadzie jest możliwa. Trzeba tylko, by o taką rewizję
wniósł ktoś z krewnych Żorża.</p>
<p>— Ja za żadne skarby! — protestowała pani Przełęska
— za żadne skarby. Już dość miałam przykrości. Tego by
jeszcze brakowało, żeby moje nazwisko było szargane
w prasie…</p>
<p>— No, dobrze, pani Fino — odparł Krzepicki nieco
poirytowanym głosem — w takim razie jest pani zdania, że
zrobi to Nina.</p>
<p>— Nie — zaprzeczył Dyzma — pani Nina palcem nie
ruszy.</p>
<p>— A Żorż nie ma więcej krewnych — zaznaczył Krzepicki, wystawiając palec wskazujący z niezwykle długim
i lśniącym paznokciem.</p>
<p>— Wszystko jedno, ja nie będę się mieszała do tego…
Wszystko jedno.</p>
<p>Twarz Krzepickiego nabrała złego wyrazu.</p>
<p>— Dobrze — rzekł zimno — zatem nie mamy o czym
mówić. Stawia pani krzyżyk na tych czterdziestu tysiącach,
które winien jest pani i mnie Żorż, no i krzyżyk na
małżeństwie Biby Hulczyńskiej.</p>
<p>Zapanowało milczenie.</p>
<p>— Szkoda tylko — dorzucił — żeśmy trudzili wielce
szanownego pana.</p>
<p>— Kiedy ja nie mogę, naprawdę nie mogę! — uparcie
broniła się pani Przełęska.</p>
<p>— Nie pali się — powiedział po chwili Nikodem — można przecie odłożyć sprawę na później…</p>
<p>— Może tymczasem znajdzie się jaka rada — dorzuciła
z ulgą pani Przełęska.</p>
<p>Krzepicki zerwał się z krzesła.</p>
<p>— Tymczasem, tymczasem! A tymczasem jest to, że
pieniądze są mi potrzebne do zarżnięcia!…</p>
<p>— No więc postaram się znaleźć coś dla pana — nieśmiało bąknęła pani Przełęska.</p>
<p>— Ach — machnął ręką Krzepicki z lekceważeniem
— znowu pięćset złotych czy tysiąc!</p>
<p>Pani Przełęska poczerwieniała.</p>
<p>— Może zostawi pan tę kwestię na później. Nie sądzę,
by to miało interesować pana Dyzmę.</p>
<p>— Przepraszam — burknął od niechcenia.</p>
<p>— Może panowie jeszcze kawy pozwolą?…</p>
<p>Napełniła filiżanki i dodała:</p>
<p>— A może jednak pan Dyzma potrafiłby wywrzeć odpowiedni wpływ na Ninę? Skoro ona również męża nie
znosi… Wygląda pan na człowieka, który może łamać
przeszkody i naginać charaktery…</p>
<p>— Tak, tylko jaki pan w tym miałby interes?!… — cynicznie rzucił Krzepicki.</p>
<p>— Ależ panie Zyziu — zaoponowała pani Przełęska
— pan Dyzma jest przyjacielem Żorża, nieprawdaż? A to
chyba motyw wystarczający.</p>
<p>Krzepicki skrzywił się i strzepnął palcami.</p>
<p>— Bądźmy szczerzy… Ja nie wierzę w platoniczne
kombinacje, pan daruje, wielce szanowny panie Nikodemie, ale nie wierzę. Toteż sądzę, że i pan, jako człowiek,
hm… realny… Mówmy po prostu. Czy Żorż zainteresował
pana materialnie w całej sprawie?</p>
<p>— Jak to? — zapytał Dyzma.</p>
<p>— No, czy pana zainteresował?</p>
<p>— Niby, czy obiecał mi zapłacić?</p>
<p>Pani Przełęska, sądząc, że Dyzma się obraził, zaczęła go
przepraszać i wyjaśniać, że przecież pan Krzepicki nie to
bynajmniej miał na myśli, żeby tego za złe mu nie brać itd.
Zresztą sam rzekomy winowajca zreflektował się i wyjaśnił,
że miał na myśli obawę o wydatki, jaki wielce szanowny
pan mógłby mieć w związku ze sprawą Żorża.</p>
<p>Widząc, że w ogóle rzecz się nie klei, pani Przełęska
wystąpiła z projektem odłożenia decydującej rozmowy,
a gdy dowiedziała się, że Dyzma zabawi w Warszawie może
nawet dwa tygodnie, zaprosiła go na przyszły wtorek na
brydża. Dyzma podziękował, mówiąc, że w brydża grać nie
umie, lecz zgodził się przyjść, kiedy dowiedział się, że nikt
od niego nie będzie wymagał grania.</p>
<p>— Będzie kilkadziesiąt osób — mówiła pani Przełęska
— a wśród nich spotka pan wielu znajomych, bo bywa
u mnie i pan generał Różanowski, i minister Jaszuński,
i prezes Grodzicki, i wiceminister Ulanicki…</p>
<p>— A pułkownik Wareda? — zapytał Dyzma.</p>
<p>— Owszem, dawniej bywał. Zna go pan?</p>
<p>— Tak, to mój przyjaciel — odparł niedbale.</p>
<p>— No, w takim razie postaram się, by był na pewno. To
bardzo dzielny człowiek. I, o ile się nie mylę, jest w doskonałych stosunkach z prokuratorem Ważykiem. Bodaj nawet Ważyk ożeniony jest z pierwszą żoną Waredy…</p>
<p>— Tak, tak — potwierdził Krzepicki — z tą z domu
Hamelbeinówną, a Ważyk może w naszej sprawie… zaważyć! Che, che, che…</p>
<p>Gdy Dyzma począł żegnać się z panią Przełęską, wstał
także Krzepicki oświadczając, że i na niego wielki czas, bo
musi jechać na Mokotów.</p>
<p>— No, to odwiozę pana — rzekł Dyzma — moje auto stoi
przed bramą.</p>
<p>Pani Przełęska usiłowała Krzepickiego zatrzymać, lecz
stanowczo odmówił:</p>
<p>— Nie mogę. Przyjdę na kolację. Pa!…</p>
<p>— Czy to pańska krewna pani Przełęska? — zapytał go
Dyzma, gdy wychodzili na ulicę.</p>
<p>— Nie. Stara dobra znajoma. Z jej mężem byłem w przyjaźni.</p>
<p>— To mąż pani Przełęskiej nie żyje?</p>
<p>— Żyje — odparł Krzepicki, mrużąc oko — żyje, tylko
nie wiem z kim. Grasuje za granicą. Ależ wózek. Prima
sort. Dużo też zjada benzyny?</p>
<p>— Ze trzydzieści z ogonkiem — odpowiedział uśmiechnięty szofer, zatrzaskując drzwiczki.</p>
<p>— Dobrze jest mieć taki samochód — zakonkludował
Krzepicki.</p>
<p>Po drodze mówił dużo o interesach, jakie są do zrobienia, jeżeli się tylko ma pieniądze, zaś z milczenia Dyzmy
wywnioskował, że musi to być człowiek niezwykle sprytny
i ostrożny.</p>
<p>Gdy wreszcie młody człowiek wysiadł przy Politechnice, szofer odwrócił się do Dyzmy.</p>
<p>— Ja tego pana znam. To jest pan Krzepicki. On miał
stajnię wyścigową, ale mu nie szło.</p>
<p>— Musi to być cwaniak! — rzekł Nikodem.</p>
<p>— O-ho-ho — pokręcił głową szofer.</p>
</div>

<div type="chapter"><head>Rozdział siódmy</head>
<p>Był to obszerny gabinet w stylu Ludwika Filipa, o ciemnych
zielonych tapetach i wysokich oknach, oszklonych do samej
podłogi.</p>
<p>Przy szerokim biurku z brodą wspartą na obu rękach
siedział pan minister Jaszuński, słuchając w milczeniu
cichego, równomiernego głosu urzędnika, który już od
godziny referował zwierzchnikowi stan rzeczy w polityce
rolnej.</p>
<p>Co pewien czas urzędnik odkładał notatnik i wyjmując
z grubej teczki wycinki gazet odczytywał różne ustępy,
w których często powtarzały się liczby i takie słowa,
jak: eksport, cetnar metryczny, pszenica, stan katastrofalny itp.</p>
<p>Treść referatu musiała być niewesoła, gdyż na czole
ministra zarysowała się głęboka bruzda, która nie znikła
nawet wówczas, gdy usta uśmiechały się, wymawiając
uprzejmie podziękowanie za tak starannie i przejrzyście
przygotowany referat.</p>
<p>Po powrocie z zagranicy minister Jaszuński zastał
w swoim resorcie sytuację niemal groźną. Opłakany stan
rolnictwa i perspektywy ogromnego urodzaju wywołały
zaciekłe ataki prasy opozycyjnej, a nawet pomruki niezadowolenia w dziennikach najbardziej zbliżonych do
rządu.</p>
<p>Z kilku rozmów, jakie już zdążył przeprowadzić, minister Jaszuński zdołał wywnioskować, iż stanowisko jego jest
poważnie zachwiane i że wielką ulgą dla gabinetu byłaby
jego dymisja. Nie powiedziano mu tego wprost. Bynajmniej. Lecz dano przecież do zrozumienia, że musi się
znaleźć kozioł ofiarny, którym trzeba okupić złą koniunkturę i błędną politykę gospodarczą rządu. Premier robił
niezwykle kwaśną minę i wszak zupełnie wyraźnie powiedział, że w obecnej sytuacji dymisja całego gabinetu byłaby
niemożliwa, a trzeba się ratować rekonstrukcją.</p>
<p>Jaszuński nie wątpił, że nad wytworzeniem takiego
nastroju pracował przede wszystkim Terkowski, którego
wpływom premier tak łatwo ulega.</p>
<p>Sytuacja dojrzewała i należało wreszcie powziąć stanowczą decyzję. Minister Jaszuński odkładał ją jednak do
czasu porozumienia się ze swym zastępcą, wiceministrem
Ulanickim.</p>
<p>Czekał nań od rana, a nawet telefonował doń kilka razy,
lecz w mieszkaniu odpowiadano, że pan śpi.</p>
<p>Toteż gdy około drugiej Ulanicki stanął na progu zielonego gabinetu, minister wybuchnął:</p>
<p>— Zwariowałeś czy co? Zalewasz się po nocach, a tu
ziemia pod nogami się pali!</p>
<p>— Może byś najpierw przywitał się — odparł wąsal.</p>
<p>— Dzień dobry — odburknął minister.</p>
<p>Ulanicki siadł wygodnie i zapalił papierosa. Jaszuński
chodził szerokimi krokami z rękoma w kieszeniach spodni.</p>
<p>— Podpisałeś traktat, i to na korzystnych warunkach.
Winszuję — odezwał się bas Ulanickiego.</p>
<p>— Nie ma czego — odparł minister — jest to prawdopodobnie przedostatni dokument, jaki podpisałem.</p>
<p>— Dlaczego przedostatni?</p>
<p>— No bo ostatnim będzie prośba o dymisję.</p>
<p>— Znasz Nikodema Dyzmę? — zapytał Ulanicki po
pauzie.</p>
<p>— Znam, to ten, co to Terkowskiego objechał. Co to ma
do rzeczy?</p>
<p>— Piłem z nim dziś w nocy. Właściwie mówiąc od kilku
dni z nim piję.</p>
<p>Jaszuński wzruszył ramionami.</p>
<p>— Tym gorzej, że pijesz.</p>
<p>— Nieprawda, tym lepiej.</p>
<p>— Więc gadaj! Do ciężkiego diabła! Nie jestem usposobiony do rozwiązywania szarad.</p>
<p>— Otóż rozmawialiśmy o kryzysie. Powiadam, że jest
źle i poprawy nie ma co oczekiwać. „Nie ma — powiadam
— żadnych środków na zaradzenie złemu”. A Nikodem na to: „Jest środek: magazynować zboże”.</p>
<p>— Przerwał i patrzył uważnie w oczy ministra; ten
jednak wzruszył ramionami.</p>
<p>— Żeby rząd magazynował?</p>
<p>— Rząd.</p>
<p>— Bzdury! Skarb nie ma pieniędzy.</p>
<p>— Czekaj, czekaj i ja to samo powiedziałem, a on na to:
„Pieniędzy? Nie trzeba żadnych pieniędzy”.</p>
<p>— Jak to? — zdziwił się Jaszuński.</p>
<p>— Słuchaj! Powiadam ci, coś niezwykłego. Otworzyłem
gębę od ucha do ucha. Całe szczęście, że reszta towarzystwa
urżnięta była w sztok i nikt nie słyszał!</p>
<p>— Gadajże!</p>
<p>— Otóż słuchaj. Nie trzeba pieniędzy, powiada on, to
niepoważna przeszkoda. Państwo może wypuścić obligacje. Na sto, na dwieście milionów złotych. Płacić obligacjami
i koniec. Obligacje oprocentować na cztery od sta i dać
termin sześcioletni. W ciągu sześciu lat musi przyjść dobra
koniunktura bodaj raz, wtedy zboże sprzeda się w kraju czy
za granicą i jest świetny interes…</p>
<p>— Czekaj, czekaj — przerwał minister — to nie jest zła
myśl.</p>
<p>— Nie jest zła? Genialna!</p>
<p>— No, gadaj!</p>
<p>— Ten Dyzma, to, powiadam ci, fenomenalny łeb. Otóż
— powiada — korzyści ogromne. Po pierwsze uratowanie
cen, po drugie wzmożenie obrotów. W ten sposób państwo
rzuci na rynek nowych sto, dwieście milionów złotych, bo
obligacje muszą być bezimienne, zastąpią kapitał gotówkowy itd. Rozumiesz? Zaczynam go wypytywać o szczegóły, a on powiada, że nie jest fachowcem, ale że miał zamiar
tobie to powiedzieć.</p>
<p>— Mnie?</p>
<p>— Tak. On do ciebie ma sentyment.</p>
<p>— Czekaj no, więc jak on proponuje?</p>
<p>Ulanicki ponownie opowiedział swoją rozmowę z Dyzmą, rozwijając kwestię i ilustrując ją cyframi. Tak się
zapalił do projektu, że już chciał wezwać maszynistkę, by
jej podyktować wzmiankę do prasy.</p>
<p>Jaszuński, mniej impulsywny, powstrzymał go jednak.
Rzecz należy gruntownie rozważyć, obmyślić, opracować.
I on jest zdania, że pomysł zasługuje na miano kapitalnego.
Nie można jednak zabierać się doń łapu-capu.</p>
<p>— Przede wszystkim absolutna tajemnica. A po wtóre,
trzeba jeszcze pokonferować z tym Dyzmą.</p>
<p>— Mogę zaraz do niego zadzwonić.</p>
<p>— A on jeszcze jest w Warszawie?</p>
<p>— No i nasz człowiek. Ach, gdyby to okazało się rzeczą
realną! Klika Terkowskiego raz na zawsze dostałaby w skórę. A ja? To jest, chciałem powiedzieć: a my?!… Czy ty,
Jasiu, rozumiesz?</p>
<p>— Ba!…</p>
<p>Postanowili jeszcze dziś wieczorem zrobić konferencję
z Dyzmą. Minister skreślił kilka słów na karcie wizytowej
i wysłał do Europejskiego.</p>
<p>Nikodem właśnie wstawał, gdy przynieśli list. Miał
jeszcze dość czasu, by ubrać się i spokojnie zjeść obiad. Od
ministerstwa dzieliło go zaledwie kilka minut drogi. Spojrzał na zegarek i poszedł pieszo.</p>
<p>Na dzwonek drzwi otworzył woźny i, obrzuciwszy Dyzmę niechętnym wzrokiem, powiedział:</p>
<p>— Pan czego? Biuro jest nieczynne.</p>
<p>— Nastąp się pan — odparł Nikodem wyniośle — ja do
ministra Jaszuńskiego.</p>
<p>Woźny zgiął się w ukłonie.</p>
<p>— Najmocniej przepraszam szanownego pana, najmocniej przepraszam. Pan minister czeka w swoim gabinecie;
jest też pan wiceminister Ulanicki.</p>
<p>Z pieczołowitością zdjął z Dyzmy palto.</p>
<p>— Szanowny pan pozwoli za mną. To tu, na pierwszym
piętrze.</p>
<p>Nikodem nie zdawał sobie sprawy z faktu, że oto za
chwilę będzie rozmawiał z ministrem, że to, co podczas
wyjazdu z Koborowa wydawało się zupełnym nieprawdopodobieństwem, nabierało oto realnych kształtów. Bieg
zdarzeń niósł go ze sobą, niósł go nurt, którego działanie
widział i odczuwał, lecz nie umiał sobie wytłumaczyć
przyczyn tych działań i tajemnicy, dlaczego spotkało to
właśnie jego, Nikodema Dyzmę.</p>
<p>Gdy otrzymał wezwanie do ministra, domyślił się od
razu, że chodzi o obligacje zbożowe, o których słyszał od
Kunickiego, a czym Ulanicki tak się zachwycał. Toteż
obawiał się teraz, że minister zechce go wypytywać o szczegóły przeprowadzenia projektu. Należy być ostrożnym.
Grunt to trzymać się najlepszej metody, która dotychczas
w praktyce dawała niezawodne wyniki: mówić jak najmniej!</p>
<p>Obaj dygnitarze przyjęli Dyzmę z wylaniem.</p>
<p>Fakt, że Ulanicki był z nim na „ty”, od razu stworzył
atmosferę intymną. Minister Jaszuński zaczął od komplementów. Przypomniał Nikodemowi bankiet z 15 lipca
i zajście z Terkowskim.</p>
<p>— Wtedy powiedziałem panu, że gdybyśmy więcej w kraju mieli takich jak pan, dobrze by nam się działo. Teraz
przekonałem się, że działoby się nam świetnie.</p>
<p>— Zbyt łaskaw dla mnie pan minister…</p>
<p>— E! Nikodemie! Nie udawaj skromnisia! — zawołał
wesoło Ulanicki.</p>
<p>Rozmowa zeszła na kwestię obligacji zbożowych. Dyzma znalazł się w ogniu pytań, chociaż obaj dygnitarze
zaczęli od tego, że, właściwie mówiąc, sami na rolnictwie
nie bardzo się znają, był bardzo ostrożny, by nie palnąć
jakiegoś głupstwa. Dobra pamięć przyszła mu o tyle z pomocą, że dawkując małymi dozami, zdołał powtórzyć niemal wszystko, co mu kiedyś o tym powiedział Kunicki.
Na wszelki wypadek dodał i to, co słyszał o „swoim”
projekcie od Ulanickiego.</p>
<p>Minister był zachwycony i zacierał ręce. Zapadł już
zmierzch i Jaszuński, zapalając lampkę, zawołał z humorem:</p>
<p>— No, kochany panie Dyzma, nie mogę wprawdzie
nazwać pana złotoustym mówcą, ale głowę to pan ma na
karku. Zatem świetnie. Na razie będzie pan łaskaw zachować ścisłą tajemnicę. Do czasu. Bowiem jest jeszcze
wiele rzeczy do zrobienia. Jaś przygotuje projekt ustawy,
pójdzie to na komitet ekonomiczny Rady Ministrów, ja zaś
jutro rozmówię się z premierem. Jedynym szkopułem, jaki
widzę w pańskim znakomitym projekcie, jest kwestia
magazynów. O budowaniu nowych mowy być nie może, nie
dostaniem kredytów. Zresztą jest to trudność uboczna.
W każdym razie, panie Nikodemie, realizacja pańskiego
projektu nie odbędzie się bez pana, nie może obyć się bez
pana.</p>
<p>— Oczywiście — wtrącił bas Ulanickiego.</p>
<p>— Nie odmówi pan rządowi swojej współpracy? Mogę
liczyć na pana?</p>
<p>Dyzma podrapał się w głowę.</p>
<p>— Dlaczego nie, i owszem…</p>
<p>— Zatem dziękuję serdecznie. Moim zdaniem w każdej sprawie najważniejsze jest to, kto ją załatwia. Kwestia
personalna!</p>
<p>Jaszuński zamykał biuro. Ulanicki zadzwonił na woźnego.</p>
<p>Nikodemowi przyszło na myśl, że teraz byłaby najodpowiedniejsza chwila do spróbowania, czy nie uda się
załatwić prośby Kunickiego.</p>
<p>— Panie ministrze — zaczął — i ja mam interes.</p>
<p>— No? Służę! — z zaciekawieniem spojrzał nań Jaszuński.</p>
<p>— Chodzi o to, że w grodzieńskiej Dyrekcji Lasów
Państwowych rządzi dyrektor Olszewski. Ten Olszewski
uwziął się, żeby zaszkodzić tartakom koborowskim… On
nienawidzi Kunickiego i dlatego coraz zmniejsza ten, no
ten… kontyngent drzewa z lasów państwowych…</p>
<p>— Ach, prawda — przerwał minister — coś pamiętam, były nawet jakieś skargi. Ale ten Kunicki to podobno bardzo nieciekawy jegomość. Czy pana z nim coś
łączy?</p>
<p>— Broń Boże. Tylko interesy…</p>
<p>— Nikodem — wyjaśnił Ulanicki — jest jego sąsiadem
i plenipotentem jego żony, z którą Kunicki, uważasz, jest
na bakier.</p>
<p>— Panie Nikodemie — powiedział minister — będę
szczery. Nie chciałbym zmieniać zarządzeń Olszewskiego.
Kunicki uchodzi za kanalię i krętacza. Ale panu wierzę bez
zastrzeżeń. Czy rzeczywiście powiększenie kontyngentu
drzewa z punktu widzenia interesów Skarbu byłoby słuszne? Tak czy nie?</p>
<p>— Tak — skinął głową Dyzma.</p>
<p>— Czy dyrektor Olszewski bez powodów szykanuje
tartaki pani Kunickiej.</p>
<p>— Bez powodów.</p>
<p>— Rzecz załatwiona. Moim zdaniem umiejętność kierowania polega na umiejętności natychmiastowej decyzji.</p>
<p>Wyjął kartę wizytową, nakreślił na niej kilka wierszy,
i wręczając ją Dyzmie, rzekł z uśmiechem:</p>
<p>— Służę panu. To jest bilecik do Olszewskiego. Niezależnie od tego jutro rano każę wysłać doń odpowiedni
telefonogram. Kiedy pan wraca na wieś?</p>
<p>— Pojutrze.</p>
<p>— Szkoda. Ale nie mogę pana zatrzymywać. Niechże
pan czeka na wiadomość ode mnie. Zaraz, zaraz, a ty,
Jasiu, masz adres pana Dyzmy?</p>
<p>— Mam. Zresztą jutro spotkamy się na brydżu u pani
Przełęskiej. Nikodem też u niej bywa.</p>
<p>— To świetnie. No, więc jeszcze raz dziękuję, i życzę
pomyślnej drogi.</p>
<p>Oburącz uścisnął dłoń Nikodema.</p>
<p>Obaj z Ulanickim nałożyli palta i wyszli wraz z Dyzmą.
Ulanicki chciał umówić się z nim na kolację, lecz minister
postawił stanowcze weto.</p>
<p>— Znowu się zalejesz, a teraz czas gorący, nie można
pozwalać sobie na kacenjamer.</p>
<p>Rozstali się na rogu Krakowskiego i Nikodem poszedł do
hotelu.</p>
<p>Po drodze przystanął przed jednym z jasno oświetlonych okien wystawowych, wyjął z kieszeni bilet ministra
i przeczytał:</p>
<quote>
<p>WPan Dyr. Olszewski — Grodno.</p>
<p>Proszę o przychylne i natychmiastowe załatwienie reklamacji JWP Nikodema Dyzmy w sprawie tartaków
koborowskich.</p>
<quote>
<p>Jaszuński</p>
</quote>
</quote>
<p>Starannie schował kartkę w pugilaresie.</p>
<p>— Widzisz go, cholera! — powiedział głośno.</p>
<p>Brzmiało w tym zadowolenie, wesołość i zdziwienie,
a raczej podziw dla samego siebie.</p>
<p>Czuł, że grunt wzmacnia się pod jego nogami, że ci
ludzie z tego obcego, zdawałoby się niedosięgalnego
środowiska, którzy sobie coś w nim, w Dyzmie, uwidzieli,
diabli wiedzą dlaczego, może przecie mają trochę
racji…</p>
<p>Był kontent z siebie.</p>
<p>W hotelu czekała go niespodzianka.</p>
<p>Była to wąska popielata koperta, zaadresowana do
niego. Gdy ją otworzył, owinął go zapach znajomych
perfum. Kartka była szczelnie pokryta ładnym okrągłym
pismem, na dole zaś widniał podpis: Nina Kunicka.</p>
<p>Uśmiechnął się.</p>
<p>„Popatrz! Co też ona pisze?”</p>
<p>Zapalił lampkę przy łóżku, zdjął buty, i ułożywszy się
wygodnie, zaczął czytać.</p>
<quote>
<p>Szanowny Panie Nikodemie!</p>
<p>Zdziwi Pana mój list, a zapewne jeszcze bardziej zawarta w nim prośba. Jeżeli jednak ośmielam się Pana nią
obarczać, to jedynie dlatego, że okazywana mi przez Pana
życzliwość upoważnia mnie do nadziei, że Pan się nie
pogniewa.</p>
<p>Chodzi o małe zakupy. Mianowicie w Grodnie nie mogę
dostać dobrych piłek tenisowych. Byłabym wdzięczna,
gdyby pan kupił tuzin w Warszawie…</p>
<p>Mogłabym wprawdzie napisać do sklepu, lecz wolę, by
pan sam wybrał. Może to nieładnie, że zabieram Panu
czas, czas tak cenny w Warszawie, gdzie ma Pan tyle i tyle
rozrywek, teatry i przyjęcia, no i… piękne kobiety, które
— jak mi powtórzyła niedyskretna Kasia — tak bardzo
lubią posyłać panom kwiaty. W Koborowie nie ma ładnych
kobiet, lecz kwiaty są przecież piękniejsze niż w Warszawie…</p>
<p>Kiedy pan wraca?</p>
<p>Właściwie mówiąc, nadużyłam słowa „wraca”. Wszakże „wracać” można jedynie do czegoś względnie do kogoś,
uważanego za swoje, za swego, za coś bliskiego, do czegoś,
z czym nas życie wiąże lub uczucie łączy…</p>
<p>Koborowo jest dziś smutne i szare. Już od szeregu dni
jest takie. Ach, przecie Pan wie, jak je potrafię kochać, a jak
muszę nienawidzić. Proszę, niech Pan mi za złe nie bierze
tego minorowego dysonansu, który wprowadzam w gwarną i wesołą (zapewne) harmonię Pańskiego nastroju. Cóż
— przyznaję się — brak mi rozmów z Panem, a jestem taka
samotna.</p>
<p>Koborowo czeka Pańskiego powrotu, Panie Nikodemie,
pardon, znowu użyłam tego słowa, czeka pańskiego przyjazdu.</p>
<quote>
<p>Nina Kunicka</p>
</quote>
</quote>
<p>Dyzma dwukrotnie przeczytał list, jeszcze powąchał
kopertę i pomyślał:</p>
<p>„Wpadłem jej w oko… Cóż, młoda jeszcze, a mąż stary.
A może by tak i skorzystać?”</p>
<p>Znowu nasunęły mu się obiekcje: czy Kunicki nie wyrzuci go, gdy zacznie podejrzewać, lecz w tejże chwili zdał
sobie sprawę, że teraz to już sytuacja grubo się zmieniła.</p>
<p>„Spróbuj, stary draniu! Teraz trzymam ciebie za pysk.
Cóż sobie myślisz, z kim masz do czynienia? Z przyjacielem
dygnitarzy! Rozumiesz?!”</p>
<p>Wstał i w skarpetkach podszedł do lustra, zapalił wszystkie lampy i wziął się w boki, a głowę podniósł ku górze.
Przyglądał się sobie długo, aż doszedł do przekonania, że
dotychczas sam nie doceniał swojej urody.</p>
<p>„Ot, człowiek od dziecka patrzy, to i przyzwyczaił się,
a jak do czego przyzwyczaisz się, zaraz ci się zdaje, że to nic
nadzwyczajnego…”</p>
<p>W doskonałym nastroju spędził wieczór. Był w kinie,
później na kolacji w jakimś barze. Spał do południa. Po
śniadaniu załatwił sprawunki. Kupił też piłki tenisowe dla
pani Niny. Po sutym obiedzie zdrzemnął się aż do zmroku,
gdy obudził go szofer. Trzeba było przebrać się we frak.
Miasto już migotało tysiącami lamp elektrycznych i jarzyło
się purpurowymi wężami neonowych reklam, gdy samochód ruszył z miejsca.</p>
<p>Na rogu Marszałkowskiej i Chmielnej auto musiało
stanąć. Policjant regulujący ruch przepuszczał właśnie
długi szereg samochodów i dorożek z przecznicy. Nikodem
bezmyślnie obserwował tłum przechodniów. Myślał, jak to
dobrze siedzieć na wygodnych poduszkach wspaniałego
wozu, a jak źle tłoczyć się w ścisku na chodniku.</p>
<p>Nagle w tłumie dojrzał oczy uparcie weń wpatrzone.
W tym miejscu Marszałkowska była słabo oświetlona, toteż
dopiero po chwili zdołał poznać.</p>
<p>Mańka.</p>
<p>Skurczył się. Skulił ramiona tak, że dolna połowa
twarzy ukrywała się pod kołnierzem palta. Było już jednak
za późno.</p>
<p>Mańka, przepychając się łokciami, dobrnęła do skraju
chodnika. Była tak blisko, że mogła go chwycić za ramię.
Nie ośmieliła się jednak i tylko jakimś przyciszonym głosem
wyrzuciła:</p>
<p>— Nikodem! Nie poznajesz?…</p>
<p>Nie mógł dłużej udawać, że jej nie widzi. Przy tym
obawa, że szofer spostrzeże tę dziewczynę w chustce, jeżeli
tylko scena stanie się głośniejsza, skłoniła go do podstępu.
Odwrócił się do niej i kładąc palec na ustach, zasyczał:</p>
<p>— Tss… jutro przyjdę…</p>
<p>Dziewczyna porozumiewawczo skinęła głową i zapytała
szeptem:</p>
<p>— O której?</p>
<p>Lecz odpowiedzi już nie otrzymała. Pałeczka policjanta
wykonała nowy ruch, auto ruszyło w wolną przestrzeń
ulicy.</p>
<p>Mańka wychyliła się za nim i długo patrzyła.</p>
<p>„Cholera — myślał Dyzma — jeszcze ma śmiałość
zaczepiać. Durna małpa. Ona pewno myśli, że ja i ten
samochód skradłem”.</p>
<p>Roześmiał się po cichu, postanowił jednak w godzinach
wieczornych unikać Marszałkowskiej. Po co narażać się na
spotkanie i psuć sobie humor wspomnieniami…</p>
<p>Mieszkanie pani Przełęskiej, po raz trzeci widziane
przez Dyzmę, po raz trzeci wyglądało inaczej. Wszystkie
drzwi pootwierane, wszędzie moc światła. W kilku pokojach rozstawione stoliki do kart, uderzające świeżością
zielonego sukna, i małe stoliczki, pokryte białymi serwetkami, zastawione tacami, na których piętrzyły się ciastka
i tartinki.</p>
<p>Nikogo jeszcze nie było. Dyzma przeszedł kilka pokojów
i zawrócił. Usiadł w salonie na kanapie. Z drugiego końca
mieszkania dolatywały odgłosy jakiejś sprzeczki, która
widocznie ożywiła się, gdyż słowa brzmiały coraz wyraźniej.</p>
<p>— Nie dasz? Nie dasz? — krzyknął głos męski.</p>
<p>Nastąpiła dłuższa tyrada głosu niewieściego. Nikodem
zdołał z niej wyłapać jedynie epitety, gdyż te były specjalnie
akcentowane.</p>
<p>— Próżniak… takiego darmozjada… To szantaż!… niewdzięcznik!…</p>
<p>— Ostatnie słowo! — zabrzmiał głos męski — dasz
dwieście?</p>
<p>— Nie dam!</p>
<p>W przedpokoju rozległ się dzwonek. Sprzeczka ucichła,
po chwili do salonu weszła uśmiechnięta pani Przełęska. Za
nią z miną uprzejmą wsunął się Krzepicki. Jednocześnie
w drzwiach od przedpokoju stanął jakiś staruszek z ogromną łysiną.</p>
<p>Pani Przełęska witając i prezentując gości zaczęła uskarżać się na niepunktualność naszych panów. Staruszek,
którego tytułowano profesorem, był głuchawy, i to mocno.
Toteż pani domu musiała mu powtarzać bardzo głośno
swoje spostrzeżenie o wadzie niepunktualności coś ze
cztery razy. Za każdym razem profesor powtarzał:</p>
<p>— Przepraszam, że co?</p>
<p>Była już w rozpaczy, gdy przyszedł jej na pomoc Krzepicki. Stanął przed profesorem i rzekł z układnym uśmiechem:</p>
<p>— Tara-tara-bum-cyk-cyk, stara fujaro!</p>
<p>Staruszek kiwnął głową i powiedział z przekonaniem:</p>
<p>— A tak, tak, wieczory są już zimne.</p>
<p>Dyzma wybuchnął śmiechem. Szalenie mu podobał się
dowcip Krzepickiego, a że pani Przełęska wyszła witać
nowych gości, rzekł:</p>
<p>— Czekaj pan, i ja mu coś powiem.</p>
<p>— Byle nie za głośno! — ostrzegł Krzepicki.</p>
<p>Nikodem zwrócił się do profesora:</p>
<p>— Pies ci gębę lizał, łysa pało!</p>
<p>— Przepraszam, że co?</p>
<p>— Że lizał!</p>
<p>— Przepraszam, bo nie dosłyszę, że co?</p>
<p>Dyzma zanosił się od śmiechu, aż staruszek zaczął go
podejrzewać. Sytuację uratował Krzepicki, który huknął
profesorowi w samo ucho:</p>
<p>— Pan chciał profesorowi opowiedzieć najnowszą anegdotkę!</p>
<p>— A słucham, słucham.</p>
<p>Tymczasem do salonu weszło kilka osób, zanim zdążyli
się przywitać, na progu stanął pułkownik Wareda. To
uwolniło Dyzmę od anegdotki.</p>
<p>— Serwus, Nikuś! Że cię widzę! — zawołał pułkownik.</p>
<p>— Jak się masz, Wacuś!</p>
<p>— No co? Jakże tam, załatwiłeś swoje sprawy u Jaszuńskiego?</p>
<p>— Dziękuję. Wszystko w porządku.</p>
<p>Salon i przyległe pokoje zaczęły się napełniać. Byli tylko
panowie i coś pięć czy sześć starszych pań. Przy kilku
stolikach usadowiono się już do brydża.</p>
<p>Nikodem rozmawiał z Waredą, gdy przyszedł Ulanicki.
Okazało się, że mimo zastrzeżonej przez ministra tajemnicy
pułkownik był również poinformowany o projekcie zbożowym Dyzmy, gdyż Ulanicki przy nim zaczął swobodnie
opowiadać o postępie sprawy, która — jego zdaniem
— znajdowała się na najlepszej drodze. Wareda winszował
Nikodemowi i życzył mu pomyślnej realizacji kapitalnego
planu.</p>
<p>Gdy tak rozmawiali, zbliżyła się do nich pani Przełęska z zapytaniem, czy nie zagraliby w brydża. Pułkownik i Ulanicki zgodzili się chętnie.</p>
<p>Wszystkie stoliki były już obsadzone i pani domu ofiarowała się im na partnerkę. Ponieważ Dyzma nie umiał grać,
na czwartego zaproszono jakiegoś chudego pana, który
— jak Dyzma później się dowiedział — był jednym z dygnitarzy policyjnych.</p>
<p>Przez pewien czas Nikodem przyglądał się grze, lecz
znudziło go to wreszcie i poszedł do grupki niegrających,
gdzie dojrzał Krzepickiego.</p>
<p>Gdy tylko się oddalił, dygnitarz policyjny zapytał pani
Przełęskiej:</p>
<p>— Kto to jest ten pan Dyzma?</p>
<p>— Pan Dyzma? — odparła ze zdziwieniem — nie zna
go pan?…</p>
<p>— Niestety…</p>
<p>— Jak to? — dodał Ulanicki — nie pamięta pan awantury z Terkowskim?</p>
<p>— Aha! Już wiem.</p>
<p>— Pan Dyzma — powiedziała pani Przełęska — to
bardzo przyzwoity człowiek. Znam go stąd, że kolegował
w Oksfordzie z moim siostrzeńcem Żorżem Ponimirskim.
Są od tamtych czasów w serdecznej przyjaźni.</p>
<p>— Ziemianin?…</p>
<p>— Owszem, pochodzi z Kurlandii, a obecnie administruje dobrami mojej siostrzenicy.</p>
<p>— Nikodem to tęga głowa — dorzucił Ulanicki. — Jaszuński powiada o nim, że zajdzie jeszcze wyżej, niż komu
zdawać się może.</p>
<p>— I w ogóle byczy chłop — dodał Wareda.</p>
<p>— Bardzo sympatyczny — zapewniła pani domu.</p>
<p>— Istotnie — potwierdził z przekonaniem dygnitarz
policyjny — robi solidne wrażenie.</p>
<p>— Dwa trefle — zalicytował Ulanicki, podnosząc krzaczaste brwi.</p>
<p>— To zagrajmy trzy trefle — dodała grająca z Ulanickim
pani Przełęska.</p>
<p>Dyzma nudził się. W głębi duszy dziwił się ludziom,
których bawiła gra. Zjadł już sporo tartinek, ciastek i wypił
kilka kieliszków koniaku. W towarzystwie niegrających
rozmawiano o polityce zagranicznej i o wyścigach. Oba
tematy były mu obce i nieinteresujące. Toteż zaczął myśleć
o odwrocie. Skorzystał z momentu, gdy pani domu wstała
na chwilę od stolika, i dopędziwszy ją w przedpokoju,
powiedział:</p>
<p>— Przepraszam bardzo. Ja muszę już iść.</p>
<p>— Jaka szkoda, czy musi pan koniecznie?</p>
<p>— Koniecznie. Jutro wyjeżdżam bardzo wcześnie. Trzeba się wyspać.</p>
<p>— A tak chciałabym z panem jeszcze obszerniej porozmawiać w wiadomej sprawie…</p>
<p>— Nic straconego. Wkrótce będę w Warszawie znowu.</p>
<p>W istocie Dyzma nie zamierzał spać. Wyszedłszy od
Przełęskiej odprawił szofera, kazawszy mu podać samochód o siódmej rano i przygotować się do drogi. Sam poszedł pieszo.</p>
<p>Zbliżała się już północ i ulice były niemal puste. Tu
i ówdzie spotykał śpieszących do domu przechodniów.
Dopiero na Nowym Świecie był większy ruch. Przyczyniały
się do tego głównie grupki flanujących kobiet, których
sposób bycia aż nazbyt wyraźnie zdradzał ich fach.</p>
<p>Dyzma długo się przyglądał, zanim wybrał jedną z nich,
tęgą brunetkę.</p>
<p>Porozumienie osiągnięto szybko.</p>
<p>Świtało już, gdy wracał do swego hotelu. Przyszła mu na
myśl Mańka i zauważył w duchu, że w gruncie rzeczy szkoda,
że nie umówił się z nią.</p>
<p>Niebo było pokryte ciężkimi, ołowianymi chmurami.
Przed samą siódmą zaczął padać deszcz.</p>
<p>O godzinie siódmej uregulował należność w hotelu.
Szofer zajechał z nastawioną budą i Dyzma, klnąc pogodę,
wcisnął się w kąt auta.</p>
<p>Jechał do Grodna. Wolał przybyć do Koborowa z konkretnym rezultatem swej warszawskiej wycieczki, by
olśnić Kunickiego efektem, którym sam przecie był zaskoczony.</p>
<p>Nikodem zdawał sobie sprawę z faktu, że przychylną
decyzję ministra uzyskał dzięki powtórzeniu projektu podpowiedzianego przez Kunickiego. Skonstatowanie tego
zupełnie wystarczyło do wyciągnięcia nasuwającego się
wniosku: powtarzanie tego, co się słyszy od innych, i podawanie za własne, może dać duże korzyści.</p>
<p>Postanowił stosować tę metodę jak najszerzej, mając
wszakże na uwadze niezbędną ostrożność. Ucieszyło go to
odkrycie nowych możliwości obracania się w tym obcym
świecie. A przecież już teraz zaczął wierzyć w to, że
w świecie tym zasymiluje się. Co dotyczy Koborowa, nie
wątpił, że teraz Kunicki nie tylko nie będzie starał się go
pozbyć, lecz musi trzymać takiego administratora rękami
i zębami.</p>
<p>„To też można wykorzystać. Drań, musi mi dołożyć
pensji”.</p>
<p>Zatarł ręce. Czuł, że odwraca się nowa karta w jego
życiu, a cóż go obchodziła kwestia, jakie ją pisały losy
i dlaczego. Z rozmowy z ministrem Jaszuńskim zapamiętał
zapewnienia, że on, Dyzma, nie będzie pominięty przy
realizacji projektu zbożowego. Nie wiedział, co tu minister
miał na myśli, i skłaniał się do przypuszczenia, że może mu
za projekt dadzą gratyfikację. Kiedyś naczelnik poczty
w Łyskowie, pan Boczek, opowiadał, że jeden z urzędników
Okręgowej Dyrekcji Poczt dostał tysiąc złotych nagrody za
wymyślenie nowego sposobu stemplowania listów.</p>
<p>Jemu dadzą chyba więcej, bo zboże to przecie nie listy!</p>
<p>Przypomnienie pana Boczka i Łyskowa wywołało
uśmiech na twarzy Nikodema.</p>
<p>„Co by oni też powiedzieli, gdyby tak dowiedzieli się,
jaką ja teraz mam pensję i z jakimi figurami tykam się.
Zdębieliby!… Hołota!”</p>
<p>Ministrowie, hrabiowie! Taka wielka pani jak ta Przełęska na obiad go zaprasza…</p>
<p>Zresztą to go nie ucieszyło. Męczyła go myśl, że niepotrzebnie wplątał się w sprawę Ponimirskiego, z której i tak
muszą być nici, a tylko zaszkodzić może, gdy — broń Boże
— coś się wyda przed Kunickim. Jucha sprytny i ma tyle
pieniędzy, że potrafi zemścić się.</p>
<p>Jedynym sposobem będzie powiedzieć Ponimirskiemu,
że jego ciotka o nim słyszeć nie chce, a na długu postawiła
krzyżyk.</p>
<p>Na tych rozmyślaniach spłynął Dyzmie czas aż do
Grodna.</p>
<p>Szofer, znający miasto dobrze, od razu odnalazł czerwony koszarowy dom, w którym się mieściła Dyrekcja
Lasów.</p>
<p>W biurze, jako że było po czwartej, Dyzma zastał tylko
dyżurnego urzędnika.</p>
<p>— Ja do pana Olszewskiego. Jest pan Olszewski?</p>
<p>— Nie ma. Proszę zgłosić się w godzinach urzędowych
— odparł sucho dyżurny.</p>
<p>Dyzma podniósł głos:</p>
<p>— To dla pana, panie młody, są godziny urzędowe, nie
dla mnie, a w ogóle proszę grzeczniej, kiedy nie wiesz
pan, z kim pan gadasz.</p>
<p>— Ja jestem grzeczny — bronił się urzędniczek —
a skąd mam wiedzieć, do kogo mówię, skoro się pan nie
przedstawił.</p>
<p>— No, no bez poufałości. A teraz rypaj pan do swego
pana Olszewskiego i zamelduj, że przyjechał pan Dyzma
z poleceniem od ministra. Żeby tu zaraz przyszedł, bo nie
mam czasu.</p>
<p>Urzędnik przeraził się i wśród ukłonów oświadczył, że
wyjść mu nie wolno, lecz może zatelefonować do mieszkania pana dyrektora.</p>
<p>Zaprowadził Nikodema do gabinetu szefa i już nie
zdziwił się, że arogancki gość rozsiadł się w dyrektorskim
fotelu za biurkiem.</p>
<p>Nie minął kwadrans, a zjawił się dyrektor Olszewski.
Był nieco zaspany i wyraźnie zaniepokojony. Na jego kwadratowej twarzy drgały wszystkie mięśnie, a przystrzyżone
rudawoblond wąsiki wyciągnęły się nad ustami linią
uprzejmego uśmiechu. Starał się ukryć to, że zaskoczyła go
okoliczność zajęcia przez przybysza jego własnego fotela.</p>
<p>— Jestem Olszewski, niezmiernie mi miło…</p>
<p>— Nie wiem, czy panu miło — odparł Dyzma, z lekka
unosząc się i podając rękę. — Jestem Dyzma…</p>
<p>— Ależ naturalnie, że miło… Właśnie dziś rano otrzymałem telefonogram z ministerstwa.</p>
<p>— Dziękuj pan Bogu, że nie otrzymał pan dymy.</p>
<p>— Ależ szanowny panie — zdenerwowanym głosem
zaprotestował Olszewski — niczym na to nie zasłużyłem!
Zawsze z największą ścisłością stosowałem się do wszystkich ustaw i rozporządzeń. Nigdy na jedną literkę nie
odstąpiłem…</p>
<p>— I co z tego? — szyderczo zapytał Dyzma. — Jak panu
ta literka każe sprzedać firmom krajowym nie więcej, jak
tyle a tyle, to pan resztę za psie pieniądze sprzedajesz
zagranicy!</p>
<p>Urzędnik wciąż bronił się, powołując się na daty i paragrafy, którymi sypał jak z rękawa. Jednakże Dyzma wyciągnął notatnik zawierający całą litanię spisaną przez Kunickiego i nie ustawał w ataku. Wreszcie najgwałtowniej
napadł na Olszewskiego za przewlekanie spraw i odkładanie ich pod sukno, gdy zaś ten zasłaniał się tym, że często
trudno bywa podjąć decyzję, Nikodem bez zająknienia
powtórzył aforyzm Jaszuńskiego:</p>
<p>— Umiejętność kierowania polega na umiejętności
szybkiej decyzji, panie kochany!</p>
<p>Wydobył kartę wizytową Jaszuńskiego i podał urzędnikowi. Ten długo roztrzęsionymi rękoma szukał binokli,
gdy zaś je znalazł i przeczytał kartkę, stał się jeszcze
bardziej uniżony.</p>
<p>Zapewniał Dyzmę, że jest starym rutynowanym urzędnikiem, że zawsze ściśle trzymał się „literki”, że ma żonę
i czworo dzieci, że personel biurowy jest do niczego, że
przepisy częstokroć są sprzeczne, więc co ma robić, musi je
sprzecznie wykonywać, że pan Kunicki sam sytuację zaostrzył, ale że teraz doprawdy nie widzi żadnych przeszkód do
załatwienia kontyngentu.</p>
<p>Skończyło się na tym, że w gabinecie zjawiła się specjalnie sprowadzona maszynistka i że przystąpiono do sporządzenia odpowiednich dokumentów, ściśle według „literki”
notatek Kunickiego.</p>
<p>Było już ciemno na dworze, gdy skończyli, i Olszewski
zaprosił Dyzmę na kolację. Ten jednak, pomyślawszy sobie,
że lepiej nie pozbywać się aureoli przyjaciela ministra,
podziękował i, poklepawszy urzędnika po ramieniu, pożegnał go słowami:</p>
<p>— No, w porządku. A nie zadzieraj pan ze mną, bo to,
bracie, na dobre nie wyjdzie.</p>
</div>

<div type="chapter"><head>Rozdział ósmy</head>
<p>Awantura zaczęła się od tego, że pani Nina zmieniła suknię
wieczorem na bardziej szykowną i że dłużej niż zwykle
układała przed lustrem włosy.</p>
<p>Kasia dość miała zmysłu obserwacyjnego, by to spostrzec.</p>
<p>— Szkoda — powiedziała lekko — że nie nałożyłaś
toalety balowej.</p>
<p>— Kasiu!</p>
<p>— Co?</p>
<p>— Twoja uszczypliwość jest zupełnie nie na miejscu.</p>
<p>— Więc po co się przebrałaś? — z nieukrywaną ironią
zapytała Kasia.</p>
<p>— Przebrałam się bez powodu. Ot, tak sobie. Dawno tej
sukni nie nosiłam.</p>
<p>— Wiesz dobrze — wybuchnęła Kasia — że w niej
wyglądasz ślicznie!</p>
<p>— Wiem — odparła z uśmiechem Nina i obrzuciła
Kasię powłóczystym spojrzeniem.</p>
<p>— Nino!</p>
<p>Nina uśmiechała się wciąż.</p>
<p>— Nino! Przestań! — rzuciła książkę, którą przed chwilą czytała, i zaczęła chodzić po pokoju.</p>
<p>— Gardzę, rozumiesz, gardzę kobietami, które dla
przypodobania się mężczyźnie robią z siebie — szukała
mocnego epitetu — robią z siebie kokotki! — wypaliła.</p>
<p>Nina zbladła.</p>
<p>— Kasiu, obrażasz mnie!</p>
<p>— Kobieta przymilająca się mężczyźnie robi na mnie
wrażenie, daruj, ale będę szczera, suki, tak, suki!…</p>
<p>Oczy Niny zapełniły się łzami. Przez chwilę patrzyła na
Kasię szeroko rozwartymi źrenicami, później ukryła głowę
w ramionach i zaczęła płakać. Szloch unosił nierównym
rytmem jej łopatki, skóra na karku zaróżowiła się.</p>
<p>Kasia zaciskała piąstki, była jednak zbyt wzburzona, by
mogła się pohamować.</p>
<p>— Może zaprzeczysz — wołała — może zaprzeczysz, że
dziś od południa, odkąd przyszła depesza, zmienił ci się
nastrój?! Może zaprzeczysz, że przebrałaś się dla Dyzmy?!
Że teraz od godziny mizdrzysz się przed lustrem, żeby go
o-cza-ro-wać!</p>
<p>— Boże, Boże — szlochała Nina.</p>
<p>— Brzydzę się tym, rozumiesz!</p>
<p>Nina zerwała się z krzesła. Jej wilgotne oczy rozpłomieniły się buntem.</p>
<p>— Więc tak, więc tak — wyszeptała dobitnie. — Prawda,
masz rację, chcę go oczarować, chcę podobać się mu jak
najbardziej… Jeżeli się tym brzydzisz, pomyśl, czy raczej ja
nie powinnam się brzydzić tobą i sobą?</p>
<p>Kasia wzięła się za boki, wybuchnęła śmiechem.</p>
<p>— Też znalazłaś sobie obiekt!</p>
<p>Sądziła, że zmiażdży Ninę swą ironią, lecz ta wyzywająco podniosła główkę.</p>
<p>— Tak, znalazłam!</p>
<p>— Ordynarny brutal — wyrzuciła z pasją Kasia wulgarny typ „griaduszczewo chama”… Goryl!</p>
<p>— Właśnie, właśnie! I cóż z tego? — zarumieniona,
podniecona w najwyższym stopniu wołała Nina. — Brutal?
Tak! To jest typ nowoczesnego mężczyzny! To jest silny
człowiek! Zwycięzca! Zdobywca życia!!… Po cóż mi zawsze
wmawiasz, że jestem stuprocentową kobietą? Uwierzyłam
ci i teraz, kiedy spotykam na swej drodze stuprocentowego mężczyznę…</p>
<p>— Samca — syknęła Kasia.</p>
<p>Nina przygryzła wargi i zatrzymała oddech.</p>
<p>— Tak mówisz?… Więc dobrze, samca, samca… Czyż nie
jestem samicą?!</p>
<p>— Chama — dodała Kasia.</p>
<p>— Nieprawda! Pan Nikodem nie jest chamem. Dość
miałam dowodów jego subtelności. Jeżeli zaś jest <emph>brusque</emph>,
czyni to świadomie. To jest jego styl, jego typ. To ja nad tobą
powinnam się litować, że natura cię tak upośledziła, że nie
jesteś w stanie odczuć elektryzującego działania tej najpiękniejszej siły, tej władczej, prymitywnej męskości… Tak, właśnie pierwotność, symplicyzm natury…</p>
<p>— Jakoś łatwo rezygnujesz z kulturalnych pretensji.</p>
<p>— Kłamiesz, kłamiesz, świadomie kłamiesz, sama przyznawałaś, że zenitem kultury jest wżycie się w prawa
przyrody…</p>
<p>— Po co te frazesy? — z zimną ironią przerwała Kasia.
— Powiedz po prostu, że chcesz go mieć w łóżku, że
trzęsiesz się z żądzy podstawiania mu swego ciała.</p>
<p>Chciała jeszcze mówić dalej, lecz widząc, że Nina zakryła twarz chusteczką i zaczęła płakać, umilkła.</p>
<p>— Jakaż ty jesteś… bez serca… jaka… bez serca…
— wśród łkania powtarzała Nina.</p>
<p>W oczach Kasi zapaliły się ogniki.</p>
<p>— Ja? Bez serca? I to ty mnie mówisz, Nino! Nino!</p>
<p>— Zostaje mi chyba — płakała tamta — samobójstwo…
Boże, Boże… jakże ja jestem sama…</p>
<p>Kasia nalała szklankę wody i przyniosła Ninie.</p>
<p>— Wypij, Ninuś, musisz się uspokoić, no wypij, kochana.</p>
<p>— Nie, nie, nie chcę… Zostaw mnie, zostaw…</p>
<p>— Wypij, Ninuś — prosiła.</p>
<p>— Nie chcę, idź, idź, jesteś bez litości…</p>
<p>Po zaciśniętych palcach ściekały łzy. Kasia objęła ją
i szeptała pieszczotliwe słowa. Wtem Nina drgnęła. Z daleka
rozległ się sygnał samochodu.</p>
<p>Po chwili światło jego reflektorów przesunęło się jaskrawą smugą przez półcień pokoju.</p>
<p>— Nie płacz, Ninuś, będziesz miała zaczerwienione
oczy.</p>
<p>— I tak nie zejdę na kolację — odparła Nina i zaszlochała znowu.</p>
<p>Kasia okrywała pocałunkami jej mokre policzki, oczy,
drgające usta, włosy.</p>
<p>— Nie płacz, nie płacz, kochanie, byłam niedobra,
brutalna, przebacz, najdroższa…</p>
<p>Tuliła ją mocno w ramionach, jakby siłą uścisku chciała
zdusić spazm łkania.</p>
<p>— Ninuś, moja kochana Ninuś!</p>
<p>W drzwiach stanęła pokojówka, meldując, że kolację
podano.</p>
<p>— Powiedz panu, że panią głowa boli i że nie zejdziemy
na kolację.</p>
<p>Gdy pokojówka wyszła, Nina zaczęła namawiać Kasię, by
zostawiła ją i zeszła na dół. Kasia jednak ani słyszeć o tym nie
chciała. Nina, chlipiąc, ocierała oczy, gdy znowu zapukano.</p>
<p>Do pokoju wpadł Kunicki. Był rozpromieniony i rozgestykulowany.</p>
<p>— Chodźcie, chodźcie — szeplenił — przyjechał Dyzma!
A nie macie pojęcia, z jakimi rezultatami! To złoty człowiek.
Powiadam wam, wszystko przeprowadził, co chciał! Chodźcie! Umyślnie prosiłem, by z opowiadaniem zaczekał na
was…</p>
<p>Tak był przejęty, że dopiero teraz spostrzegł, że musiała
zajść tu jakaś awantura.</p>
<p>— Co wam jest? No? Chodźcie. Dajcie spokój…</p>
<p>Chciał coś dalej mówić, lecz Kasia nagle się zerwała i,
wskazując na drzwi, krzyknęła:</p>
<p>— Wynoś się!</p>
<p>— Ależ…</p>
<p>— Wynoś się w tej chwili!</p>
<p>Kunicki znieruchomiał. W małych oczkach zaiskrzyła
się nienawiść. Wyrzucił z siebie ordynarne przekleństwo
i wybiegł z pokoju, tak trzasnąwszy drzwiami, że siedzący
w hallu Nikodem aż podskoczył na kanapie.</p>
<p>— Co się stało? — zapytał lokaja.</p>
<p>Ten uśmiechnął się porozumiewawczo.</p>
<p>— Pewnie panienka wyrzuciła jaśnie pana za drzwi.</p>
<p>Dokończył już szeptem, gdyż na schodach ukazał się
Kunicki, któremu twarz rozpogodziła się w jednej chwili.</p>
<p>— Jaka szkoda, kochany panie Nikodemie! Niech pan
sobie wyobrazi, że żona moja ma silną migrenę i nie może
zejść. A Kasia nie chce zostawić biedactwa samej. Trudno,
che, che, che, zjemy kolację bez kobiecego towarzystwa.</p>
<p>Wziął Dyzmę pod ramię i przeszli do jadalni, w której
służba zdążyła już sprzątnąć dwa zbędne nakrycia.</p>
<p>Tu Kunicki zaczął szczegółowo wypytywać Nikodema
o przebieg jego misji w Warszawie i w Grodnie. Po każdej
zaś odpowiedzi podskakiwał na krześle, klepiąc się obu
dłońmi po udach i wykrzykując entuzjastyczne pochwały.</p>
<p>— Wie pan, drogi panie Nikodemie — zawołał w końcu
— że to podniesie dochód Koborowa o jakieś sto do stu
czterdziestu tysięcy rocznie! To znaczy, że według naszej
umowy pańska tantiema wyniesie ponad czterdzieści tysięcy rocznie! Co? Nieźle? Opłaciło się panu?</p>
<p>— No, niby tak.</p>
<p>— Jak to niby?</p>
<p>— Wydatki miałem duże, bardzo duże. Ja liczyłem, że
i pensja musi pójść w górę.</p>
<p>— Zgoda — odparł zimno Kunicki — więc dodaję
pięćset. Będą okrągłe trzy tysiące.</p>
<p>Dyzma chciał powiedzieć „dziękuję”, lecz spostrzegłszy, że Kunicki patrzy nań z zaniepokojeniem, pokiwał się
na krześle i powiedział:</p>
<p>— To mało. Trzy pięćset.</p>
<p>— Czy to znowu nie będzie za dużo?</p>
<p>— Za dużo? Co pan sobie myśli? Jeżeli dla pana trzy
pięćset to za dużo, to wobec tego cztery.</p>
<p>Kunicki skurczył się i chciał wszystko w żart obrócić,
lecz Dyzma uparcie powtórzył:</p>
<p>— Cztery!</p>
<p>Przyparty do muru, musiał się zgodzić, osłaniając kapitulację przyznaniem Dyzmie umiejętności załatwiania
interesów.</p>
<p>— Zgadzam się — mówił — tym chętniej, że szczęśliwy
początek wróży równie szczęśliwe zakończenie.</p>
<p>— Jak to? — zdziwił się Dyzma — przecie już sprawa
skończona?</p>
<p>— Sprawa kontyngentu tak. Ale ja uważam, kochany
panie Nikodemie, że przydałaby się panu tantiema, przypuśćmy sto, a może i sto pięćdziesiąt tysięcy złotych. Co?</p>
<p>— No?</p>
<p>— Jest na to sposób, ściślej mówiąc, pan ma na to
sposób.</p>
<p>— Ja?</p>
<p>— Pan, kochany panie Nikodemie. Oczywiście kosztować to będzie wiele starań i zabiegów. Czy pan ma
stosunki w Ministerstwie Komunikacji?</p>
<p>— Komunikacji? Hm… znalazłyby się.</p>
<p>— Otóż to — ucieszył się Kunicki — otóż to! A mógłby
pan otrzymać większe dostawy podkładów kolejowych?…
Co? To jest dopiero interes! Na tym dopiero robi się
pieniądze!</p>
<p>— Pan już na tym robił? — zapytał Dyzma.</p>
<p>Kunicki zmieszał się.</p>
<p>— Ach, myśli pan o tym procesie? Zaręczam panu,
wszystko było dęte. Wrogów siać nie trzeba… Dęte. No i sąd
musiał mnie uniewinnić. Miałem niezbite dowody w ręku.</p>
<p>Uważnie przyglądał się Dyzmie, a że ten milczał, Kunicki zaniepokoił się.</p>
<p>— Sądzi pan, że ten proces może nam teraz przeszkodzić w uzyskaniu dostaw?</p>
<p>— Pomóc nie pomoże.</p>
<p>— Ale da się zrobić? Co? W razie czego przecie są
dokumenty, mam je w ręku, w razie jakichś zastrzeżeń
mogę powtórnie udowodnić…</p>
<p>Mówił jeszcze długo, rozwodząc się nad szczegółami
i cytując fragmenty swojej obrony w sądzie.</p>
<p>Zbliżała się już północ, gdy spostrzegł senność słuchacza.</p>
<p>— Ale pan jest zmęczony! No, wyśpi się pan i tak.
I bardzo pana proszę, kochany panie Nikodemie, nie zadawaj pan sobie trudu zbyt wiele. Oczywiście będę panu
niezmiernie wdzięczny, jeżeli pan swoim bacznym okiem
rzuci tu i ówdzie. Zawsze co dwie głowy, to nie jedna; ale,
powtarzam, dzięki Bogu, jestem zdrów i nie widzę potrzeby
obarczania pana swoją pracą. Niech pan wypoczywa sobie
i czuje się jak w domu.</p>
<p>— Dziękuję — rzekł Dyzma i ziewnął.</p>
<p>— Ale jeszcze jedno. Jak pan będzie miał ochotę i czas,
niechże pan trochę zaopiekuje się moimi paniami. Kasia to
jeszcze jeździ konno, uprawia inne sporty, ale żona moja,
biedactwo, nudzi się bardzo. Nie ma żadnego towarzystwa.
Dzięki temu i nudy, i migreny, i melancholie. Przyzna pan:
obcowanie jedynie z Kasią musi wpływać źle na stan
nerwów. Więc będę bardzo wdzięczny, jeżeli pan znajdzie
dla nich trochę czasu.</p>
<p>Dyzma obiecał zająć się rozerwaniem pani Niny, zaś
kładąc się spać, myślał:</p>
<p>„Taki stary kanciarz, a taki frajer! Kobieta i tak na mnie
leci, a on jeszcze ją popycha”.</p>
<p>Usiadł na łóżku oparty o poduszki, i wyjąwszy z portfelu
pieniądze przeliczył je z grubsza, po czym na kartce papieru
zaczął obliczać, ile też będzie miał dochodu. Właśnie zamyślił się nad kwotą tantiemy, gdy usłyszał przyciszone kroki
w sąsiednim pokoju. Ktoś szedł po omacku, gdyż kilka razy
potrącił krzesła. Było już po drugiej. Zainteresowany,
chciał wstać i wyjrzeć, gdy kroki zatrzymały się tuż przed
drzwiami, po chwili zaś klamka poruszyła się i drzwi
zaczęły się uchylać.</p>
<p>Dyzma przetarł oczy i ze zdumienia otworzył usta.</p>
<p>Miała na sobie czarną jedwabną pidżamę z czerwonymi
wyłogami. Patrzyła nań spod opuszczonych rzęs. Cicho
zamknęła za sobą drzwi i zbliżyła się do łóżka. W jej
sposobie zachowania się nie znać było najmniejszego zażenowania i Dyzma przyglądał się jej z rosnącym zdumieniem.</p>
<p>— Nie przeszkadzam panu? — zapytała swobodnie.</p>
<p>— Niby mnie?… Ależ… Co znowu.</p>
<p>— Zapomniałam o papierosach — powiedziała niedbale.</p>
<p>— A ja myślałem…</p>
<p>— Co pan myślał? — zapytała z akcentowaną wyniosłością.</p>
<p>Zmieszał się.</p>
<p>— Myślałem, że… że ma pani jakiś interes.</p>
<p>Zapaliła papierosa i skinęła głową.</p>
<p>— Owszem, mam.</p>
<p>Przysunęła sobie krzesło i usiadła, zakładając nogę na
nogę. Między czerwienią atłasowego pantofelka a mankietem nogawki odsłoniła się szczupła kostka o smagłej
skórze. Nikodem nigdy jeszcze nie widział kobiety w spodniach i wydawała się mu teraz nieprzyzwoitą. Milczenie
przerwał znowu niski, głęboki alt Kasi:</p>
<p>— Chcę z panem pomówić rzeczowo. Jakie ma pan
zamiary w stosunku do Niny?</p>
<p>— Ja?…</p>
<p>— Proszę, niech pan nie stara zbyć mnie wykrętami.
Sądzę, że powinien pan po męsku i otwarcie postawić
kwestię. Przecie nie zaprzeczy pan, że zabiegasz o jej
względy. W jakim celu?</p>
<p>Dyzma wzruszył ramionami.</p>
<p>— Chyba nie łudzi się pan, że Nina dla niego porzuci
swego męża. Że durzy się teraz w panu, to jeszcze niczego
nie przesądza.</p>
<p>— Skąd pani wie, że pani Nina durzy się? — zapytał
zainteresowany.</p>
<p>— Mniejsza o to. Przyszłam tu, by dowiedzieć się, czy pan
jest dżentelmenem, czy też człowiekiem, który zdolny jest
do podłego wyzyskania słabości uczciwej kobiety i uczciwej
żony. Uważałabym pana za łotra, gdyby pan, korzystając
z sytuacji, zrobił z Niny swoją kochankę!</p>
<p>Była wzburzona i głos jej zaczął drgać niemal chrapliwie. Oczy iskrzyły się ciemnym połyskiem.</p>
<p>— Czego się pani mnie czepia — odparł już nieco
poirytowany — czy ja wsadzam nos w pani sprawy?</p>
<p>— Tak? Więc mam to rozumieć jako zapowiedź świństwa, do którego pan zmierza? Ach, z jakąż rozkoszą obiłabym pana nahajem po tej kwadratowej twarzy!</p>
<p>— Że co? — warknął Dyzma. — Że kogo? Mnie?</p>
<p>— Pana! Pana! — zasyczała z nienawiścią, zaciskając
piąstki.</p>
<p>Dyzma był wściekły. Cóż sobie myśli ta smarkata!
Przyłazi w nocy i…</p>
<p>Nagle Kasia zerwała się z krzesła i chwyciła go za rękę.</p>
<p>— Nie ruszy pan jej! Słyszy pan! Nie śmie pan jej ruszyć!</p>
<p>Wargi jej dygotały. Nikodem jednym szarpnięciem uwolnił rękę.</p>
<p>— Zrobię, jak zechcę! Rozumie pani? Co mi tu pani ma
do gadania!</p>
<p>Przygryzła wargi i odeszła do okna.</p>
<p>— To też coś takiego — doburknął Dyzma.</p>
<p>W gruncie rzeczy wcale nie mógł zorientować się w sytuacji. Wprawdzie mile go połechtało to, że pani Nina w nim
się durzy, lecz nie rozumiał, dlaczego to tak oburza Kasię,
dlaczego przyszła tutaj w nocy, zamiast po prostu podzielić
się swoimi podejrzeniami z ojcem. Wiedział, że nienawidziła Kunickiego, lecz dlaczego w takim razie tak namiętnie pilnuje wierności macochy? U tych wielkich państwa
zawsze wszystko do góry nogami…</p>
<p>Tymczasem Kasia odwróciła się i Nikodem znowu się
zdziwił: uśmiechała się doń z kokieterią.</p>
<p>— Gniewa się pan na mnie? — zapytała z wyraźnym
przymilaniem się. — Bardzo?</p>
<p>— Pewno, że bardzo.</p>
<p>— Ale mnie pan nie wyprosi? Można usiąść?</p>
<p>— Czas spać — bąknął niechętnie.</p>
<p>Roześmiała się wesoło i niespodziewanie usiadła na
brzegu łóżka.</p>
<p>— Czy pan zawsze noc spędza tak cnotliwie? Tak samotnie?…</p>
<p>Spojrzał na nią zdumiony. Pochyliła się lekko ku niemu.
Nad równiutkim rzędem niebywale białych ząbków rozchylały się ciemnowiśniowe wargi, nad nimi niepokojąco
poruszały się nozdrza, rumieniec zabarwił brzoskwiniową
skórę policzków. Była tak ponętna, jakiej jej dotychczas
nigdy nie widział. Tylko oczy nie zmieniły swego pierwotnego wyrazu. Patrzyły zimno i badawczo spod wspaniałego wąskiego łuku zrośniętych brwi.</p>
<p>— Pan na pewno tęskni za Warszawą, gdzie noce nie
skazują mężczyzn na samotność tak jak tu, w Koborowie.
O, ja rozumiem pana…</p>
<p>— Co pani rozumie? — zapytał niepewnie.</p>
<p>— Rozumiem, dlaczego pan bałamuci Ninę.</p>
<p>— Ja nie bałamucę — powiedział szczerze.</p>
<p>Roześmiała się i nagle, pochyliwszy głowę, musnęła
policzkiem jego wargi.</p>
<p>„Ot, jaka sprawa — pomyślał Dyzma — to ona przez
zazdrość! Ta też leci na mnie!”</p>
<p>— Panie Nikodemie — zaczęła filuternie — rozumiem,
że pan chce i tu mieć kobietę, ale nie rozumiem, dlaczego
właśnie Ninę. Czy ja się panu tak dalece nie podobam?</p>
<p>Kołdra była cienka i czuł przez nią wyraźnie ciepło jej
ciała.</p>
<p>— Dlaczego, owszem, pani mi się podoba.</p>
<p>— Jestem młodsza od Niny… Nie jestem też od niej
brzydsza. O, niech pan patrzy!</p>
<p>Wstała i podbiegła do kontaktu. Sypialnię zalał potok
światła.</p>
<p>— Niech pan patrzy, niech pan patrzy…</p>
<p>Szybkimi ruchami rozpięła pidżamę. Czarny jedwab
zsunął się ślisko po smukłym, giętkim ciele i opadł na
ziemię.</p>
<p>Nikodem zbaraniał do reszty. Patrzył wytrzeszczonymi
oczyma na tę dziwną pannę, która tak bezwstydnie stała
przed nim całkiem nago. Stała tak blisko, że mógłby ręką
dosięgnąć tej śniadej skóry.</p>
<p>— No co? Co? Podobam się panu?</p>
<p>Kasia wybuchnęła cichym śmiechem.</p>
<p>Dyzma bezradnie siedział z otwartymi ustami.</p>
<p>— Ładna jestem — przechyliła zalotnie głowę — a może
chce pan sprawdzić, jaką gładką mam skórę, jak jędrne
mięśnie? O, proszę się nie krępować!…</p>
<p>Nie przestając śmiać się, zbliżyła się do samego łóżka.</p>
<p>— No!</p>
<p>W jej śmiechu coś przestraszało Nikodema. Nie mógł
zdobyć się na żaden ruch.</p>
<p>— A może pan myśli, że jestem nierządnicą?… Tak?
Nie, czarujący panie Nikodemie, upewniam go, że zachowałam dziewictwo, o czym może się pan przekonać,
jeżeli to mu bardziej konweniuje niż romans z Niną… No!…
śmiało!…</p>
<p>Uklękła na łóżku i nagłym ruchem przycisnęła głowę Nikodema do swoich piersi. Uczuł na twarzy ich
chłodny, sprężysty dotyk, nozdrza napełniły się zapachem
młodego ciała, dziwnie ostrym i podniecającym, a przecież
tak subtelnym.</p>
<p>— No!…</p>
<p>— Psiakrew! — wyrzucił przez zaciśnięte zęby Dyzma
i zachłannym rzutem zagarnął ją pod siebie.</p>
<p>Twarz Kasi owiał gorący oddech. Źle ogolone wargi
zaczęły łapczywie szukać jej ust. Dłonie natrafiły na spoconą włochatą skórę. Ogarnął ją niedający się przezwyciężyć
wstręt. Obrzydzenie ścisnęło jej gardło.</p>
<p>— Precz, precz, proszę mnie puścić, ohyda!… Precz!…</p>
<p>Smukłe ciało w spazmatycznych, rozpaczliwych rzutach usiłowało wyrwać się z grubych łap.</p>
<p>Na próżno.</p>
<p>Teraz zrozumiała, że przeceniła swoją miłość do Niny,
zrozumiała, że tego poświęcenia znieść nie potrafi, że woli
umrzeć, niż swoimi uściskami okupić tamto uczucie.</p>
<p>Zrozumiała — za późno.</p>
<p>Gdy szybko drżącymi rękoma nakładała pidżamę, Nikodem zaśmiał się:</p>
<p>— Che, che, che… klasa z pani dziewucha.</p>
<p>Obrzuciła go spojrzeniem pełnym nienawiści i pogardy,
lecz on tego nie spostrzegł i dodał:</p>
<p>— Dobrze było? Co?</p>
<p>— Bydlę! — rzuciła przez zaciśnięte zęby i szybko
wybiegła z pokoju.</p>
<p>Teraz Dyzma już całkiem pojąć nie mógł, o co tej
panience chodzi. Przecież sama przyszła, sama chciała,
a tymczasem…</p>
<p>Długo nie mógł zasnąć. Rozmyślając o całym zdarzeniu
doszedł do przeświadczenia, że Kasia nie udawała obrzydzenia, że z romansu z nią nic nie będzie.</p>
<p>„Oni tu wszyscy fiksum dyrdum” — konkludował,
przypomniawszy Ponimirskiego.</p>
<p>Nazajutrz przy śniadaniu spotkał tylko Ninę, która
wyjaśniła, że Kasia leży w łóżku. Z zachowania się Niny
wywnioskował, że ta nic nie wie o wybryku Kasi.</p>
<p>Wieczorem wrócił Kunicki i zaanektował Dyzmę aż do
późnej nocy.</p>
<p>Dopiero następnego ranka Nikodem spotkał Kasię
w przejściu do jadalni. Na jego ukłon odpowiedziała wyniosłym skinięciem głowy. Nina już siedziała przy stole. Obie
panie były milczące. Trzeba było zacząć rozmowę. Na
pierwszą wzmiankę Dyzmy o ładnej pogodzie, Kasia odpowiedziała z wyzywającą ironią:</p>
<p>— Ach, był pan łaskaw zauważyć to niezwykłe zjawisko.</p>
<p>Gdy zaś wstał, by sięgnąć po wędlinę, i wpakował rękaw
w masło, zaśmiała się wyzywająco:</p>
<p>— Takie piękne ubranie! Jaka szkoda! Ślicznie zrobione, z takim smakiem. Czy pan ma krawca w Londynie?</p>
<p>— Nie — odparł po prostu — ja kupuję ubrania gotowe.</p>
<p>Nie odczuł szyderstwa i zdziwił się w duchu, że to
ubranie może się aż tak podobać. Nie rozumiał też spojrzenia pełnego wyrzutu, jakim pani Nina próbowała powstrzymać docinki Kasi.</p>
<p>— Widzisz — powiedziała pani Nina — dostałaś dobrą
nauczkę od pana Nikodema. Mówiłam ci, że snobizm nie
może leżeć w naturze pana, człowieka czynu.</p>
<p>Kasia zmięła serwetkę i wstała.</p>
<p>— Ach, co mnie to obchodzi. Do widzenia!</p>
<p>— Jedziesz do Krupiewa?</p>
<p>— Tak.</p>
<p>— Ale przed obiadem wrócisz?</p>
<p>— Nie wiem. Zobaczę.</p>
<p>Gdy wyszła, Dyzma zapytał ostrożnie:</p>
<p>— Czego się panna Kasia złości?</p>
<p>Nina skinęła głową.</p>
<p>— Ma pan rację. Właśnie złości się… Czy ma pan wolny
czas?</p>
<p>— Owszem.</p>
<p>— Może przejedziemy się łódką?</p>
<p>— Dobrze.</p>
<p>Wzięła szal i parasol, gdyż słońce piekło niemiłosiernie.</p>
<p>Szli wąską dróżką wśród ściernisk, ku nieruchomej tafli
jeziora. Nina miała na sobie białą lekką sukienkę, niemal
przezroczystą, tak że Nikodem, idąc za nią, wyraźnie
odróżniał kształt nóg.</p>
<p>By dojść do łódek, trzeba było przejść przez kładkę nad
dość szerokim rowem. Nina zawahała się.</p>
<p>— Wie pan, lepiej przejdziemy dalszą drogą.</p>
<p>— Boi się pani przejść przez kładkę?</p>
<p>— Trochę.</p>
<p>— Nie ma czego. Kładka mocna.</p>
<p>— Ale ja dostanę zawrotu głowy i stracę równowagę…</p>
<p>— Hm… czy warto obchodzić? Ja panią przeniosę.</p>
<p>— Nie wypada! — uśmiechnęła się niemal figlarnie.</p>
<p>Uśmiechnął się i Dyzma. Pochylił się i wziął ją na ręce.
Nie broniła się, gdy znaleźli się na kładce, objęła go za szyję
i przywarła doń mocno.</p>
<p>— Oj, ostrożnie…</p>
<p>Umyślnie szedł coraz wolniej i postawił ją na ziemi
o parę kroków dalej, niż tego wymagała długość przeprawy.
Nie zmęczył się, lecz że był nieco zdyszany, Nina zapytała:</p>
<p>— Ciężka jestem? Jak długo mógłby pan mnie nieść?</p>
<p>Nikodem spojrzał w jej rozjarzone oczy.</p>
<p>— Mógłbym ze trzy mile, z pięć mil…</p>
<p>Odwróciła się szybko i szli w milczeniu, aż do łódki. Gdy
już odpłynęli dość daleko od brzegu, Nina powiedziała:</p>
<p>— Niech mi pan tego nie weźmie za złe, co powiem.
Wydaje mi się, że kobieta nie może być szczęśliwa, jeżeli nie
ma kogoś, kto by ją nosił na rękach. Nie w przenośni, nie.
Wprost nosił na rękach.</p>
<p>Dyzma złożył wiosła. Przypomniał mu się mały tłuściutki pan Boczek i jego żona, która musiała ważyć co najmniej
sto kilo. Boczek na pewno nie nosił jej na ręku — uśmiechnął się — a jednak są szczęśliwi.</p>
<p>— Nie wszystkie kobiety — rzekł głośno.</p>
<p>— Zgadzam się, ale te kobiety, którym tego do szczęścia
nie brak, muszą być nieco wynaturzone, zmaskulinizowane, pozbawione tego, co stanowi treść kobiecości. Na
przykład… Kasia.</p>
<p>W jej głosie brzmiała nuta niechęci.</p>
<p>— Co, pokłóciła się pani z panną Kasią?</p>
<p>— Nie to — odparła Nina — ona po prostu złości się na
mnie.</p>
<p>— Za cóż to?</p>
<p>Zawahała się.</p>
<p>— Za co?… Ach, czy ja wiem… Może za to, że czuję do
pana… sympatię.</p>
<p>— Panna Kasia mnie nie lubi?</p>
<p>— Nie to.</p>
<p>— A jednak nie lubi. Dziś przy śniadaniu takie szpilki
mi wsadzała.</p>
<p>— No, ale pan nic sobie z tego nie robi. I odciął się pan
znakomicie. Pan tak umie kilku słowami osadzić adwersanta…</p>
<p>Dyzma roześmiał się. Przypomniał sobie opowiadanie
Waredy o krynickim kawale Ulanickiego.</p>
<p>— Czasami — powiedział — można to zrobić i bez słów.
Jak byłem w maju w Krynicy, to w moim pensjonacie
mieszkał pewien bubek. Wie pani, taki elegant z morskiej
pianki. Przy stole siedział naprzeciw mnie i co dzień przez
cały obiad gadał i gadał! O czym on nie gadał! Wszystkimi
językami! A wszyscy słuchają, zwłaszcza panie! A on
czaruje i czaruje.</p>
<p>— Znam typy tego rodzaju — wtrąciła Nina — takie
bawidamki. Nie znoszę takich.</p>
<p>— I ja też nie znoszę. Więc jednego dnia już nie mogłem
wytrzymać. Kiedy ten już z pół godziny gadał, pochyliłem
się raptem do niego i jak nie huknę: — Huuuu!…</p>
<p>Nina wybuchnęła śmiechem.</p>
<p>— A on co? — zapytała.</p>
<p>— On? Zamilkł z miejsca i więcej go nie widzieliśmy.
Wyjechał czy coś.</p>
<p>Pani Nina zawołała:</p>
<p>— Ach, jakież to świetne. I to takie w pańskim właśnie
stylu! Gdyby mi pan nawet nie powiedział, że to pan tak
zrobił, na pewno bym odgadła. Świetne!</p>
<p>Dyzma był kontent z efektu.</p>
<p>— Wie pan — ciągnęła Nina — nigdy nie spotykałam
takich mężczyzn jak pan. I wydaje mi się, że znamy się już
od lat. Wydaje mi się, że potrafiłabym już dziś powiedzieć
ściśle, co pan w każdym wypadku zrobi, co powie. I to jest
zastanawiające, że jednak za każdym razem odkrywam
w panu nowe rewelacje, nowe niespodzianki. A przecież
pan jest monolitem…</p>
<p>— Kim?…</p>
<p>— Monolitem. Konstrukcja pańskiego charakteru jest
matematycznie konsekwentna. Na przykład pański sposób
obcowania z kobietami! Fascynuje prostotą. Prawda, może
jest nieco surowy, a nawet, powiedziałabym, brutalny. Ale
wyczuwa się pod nim głębię przemyśleń. Właśnie człowiek
wielkiego czynu, właśnie głęboki intelektualista musi mieć
sposób bycia taki wyzwolony z wszelkich werteryzmów czy
liryzmów, pozbawiony takiej ornamentacji i połyskliwego
blichtru. O, pan nie należy do ludzi, którzy przypominają
mi sklep, gdyż wszystkie swoje wartości wystawiają w witrynach. Przepraszam pana za tę metaforę. Pan na pewno
nie znosi metafor?</p>
<p>Nikodem nie wiedział, co znaczy słowo, odparł więc na
wszelki wypadek:</p>
<p>— Dlaczego… owszem…</p>
<p>— Pan jest uprzejmy. Ale to nie jest pański <emph>genre</emph>.
W panu nic nie ma z baroku. Trafnie pana określiłam?</p>
<p>Dyzma zaczął się wewnętrznie irytować. Nie wyobrażał
sobie, by można było słuchać kogoś mówiącego przecież
po polsku i nie rozumieć ani jednego zdania.</p>
<p>— Owszem — bąknął.</p>
<p>— Ach, pan nie lubi mówić o sobie.</p>
<p>— Nie. Nie ma o czym.</p>
<p>Chwilę milczał i dodał innym tonem:</p>
<p>— Może popłyniemy do tego lasku? — wskazał dość
odległy brzeg, porośnięty sośniną.</p>
<p>— Dobrze. Ale teraz ja będę wiosłowała, a pan przejdzie do steru.</p>
<p>— Nie zmęczy się pani?</p>
<p>— Nie. Trochę gimnastyki nie zawadzi.</p>
<p>Łódź była dość wąska i chybotna. Wymijając się,
musieli trzymać się siebie, by nie stracić równowagi.</p>
<p>— Umie pan pływać? — zapytała.</p>
<p>— Jak siekiera — odparł Nikodem i zaśmiał się.</p>
<p>— I ja nie umiem. Musimy zatem zachować ostrożność.</p>
<p>Dopływali do lasku, powietrze było nasycone zapachem
rozgrzanego w słońcu żywicznego igliwia.</p>
<p>— Wysiądziemy? — zapytała.</p>
<p>— Może. Posiedzimy trochę w cieniu.</p>
<p>— Tak, upał ogromny.</p>
<p>Dziób łodzi ślisko osiadł na piaszczystym brzegu. Wyżej,
gdzie zaczynały się drzewa, ziemia pokryta była gęstym
wełnistym mchem.</p>
<p>— Ślicznie tu, prawda? — zapytała Nina.</p>
<p>— Niczego sobie.</p>
<p>Siedli na mchu i Nikodem zapalił papierosa.</p>
<p>— Czy bardzo zdziwił pana mój list?</p>
<p>— Dlaczego, ucieszył mnie bardzo — odparł Dyzma,
wyciągając z kieszeni wąską kopertę — noszę ten list na
sercu.</p>
<p>Pani Nina zaczęła prosić, by zniszczył list, który przecie
może wpaść w czyjeś ręce.</p>
<p>— Niech pan nie zapomina, że jestem mężatką. Proszę
zniszczyć.</p>
<p>— Za nic — upierał się Dyzma.</p>
<p>— Niech pan mnie nie podejrzewa o tchórzostwo. Po
prostu chciałabym uniknąć przykrości.</p>
<p>Wyciągnęła rękę, lecz Nikodem podniósł list tak wysoko, że nie mogła dosięgnąć.</p>
<p>— No, proszę, niech pan odda.</p>
<p>— Nie oddam — zaśmiał się.</p>
<p>Widząc, że Dyzma przekomarza się, Nina uśmiechnęła
się również i upatrzywszy szczęśliwy moment, szybkim
ruchem chciała list wyrwać. Przechyliła się przy tym tak,
że oparła się o jego ramię. Nikodem objął ją i zaczął całować. Najpierw próbowała się bronić, lecz trwało to tylko
chwilę.</p>
<p>Z daleka, z drugiej strony jeziora, dolatywał ledwie
dosłyszalny warkot.</p>
<p>To pracowały tartaki pana Kunickiego.</p>
<p>Dyzma podłożył ręce pod głowę i wyciągnął się na
mchu. Nina siedziała skulona. Pochyliła się nad nim
i szepnęła:</p>
<p>— Po co, po co to zrobiłeś? Teraz już nigdy cię nie
zapomnę… Będę stokroć nieszczęśliwsza niż dotychczas…
Boże, Boże!… Ja nie potrafię już teraz żyć tym strasznym
życiem… Nie potrafię żyć bez pana…</p>
<p>— A po co potrafiać?</p>
<p>— Nie mów, nie mów tak, nie mów! Nie zniosę roli żony
zdradzającej starego męża. To ohydne.</p>
<p>— Przecie go nie kochasz…</p>
<p>— Nienawidzę, nienawidzę!</p>
<p>— No więc?</p>
<p>— Ach, udajesz, że mnie nie rozumiesz. Ja nie potrafię
żyć z wiecznym kłamstwem w duszy. To ponad moje siły.
To zatrułoby mi każdą chwilę spędzoną z tobą… Boże, Boże,
gdybym mogła zerwać te kajdany.</p>
<p>— A cóż to trudnego? — wzruszył ramionami. — Tyle
ludzi rozwodzi się.</p>
<p>— Zagryzła wargi.</p>
<p>— Jestem niska, głupia, będziesz miał rację, jeżeli mnie
potępisz, ale nie umiałabym obejść się bez zbytku, bez
atmosfery bogactwa. Wstydzę się tego… Gdybyś ty był
bogaty!</p>
<p>— Może jeszcze i będę. Kto to może wiedzieć…</p>
<p>— Kochany! — złożyła ręce jak do modlitwy — kochany! Ty przecie jesteś taki silny, taki rozumny! Gdybyś sobie
postanowił, przeprowadziłbyś wszystko. Prawda?</p>
<p>— Prawda — odparł niepewnie.</p>
<p>— Widzisz! Widzisz! Wyrwij mnie stąd! Ratuj mnie!</p>
<p>Zaczęła płakać.</p>
<p>Dyzma objął ją i przytulił. Nie wiedział, jak uspokoić jej
płacz, więc milczał.</p>
<p>— Jakiś ty dobry, jakiś ty kochany, żebyś ty wiedział,
jak ja ciebie strasznie kocham i… ja nie chcę, ja nie mogę
mieć przed tobą tajemnic! Możesz mną później pogardzać,
ale wyznam ci wszystko. Obiecaj, że mi przebaczysz!
Obiecaj! Ja, widzisz, jestem taka biedna, taka słaba. Ja
doprawdy nie umiałam się bronić. Ona miała na mnie jakiś
wręcz hipnotyczny wpływ…</p>
<p>— Jaka ona?</p>
<p>— Kasia. Ale przysięgam ci, że więcej nie poddam się tej
hipnozie już nigdy, przysięgam! Wierzysz mi?</p>
<p>Nikodem absolutnie nie wiedział, o co jej chodzi. Skinął
więc głową i powiedział, że wierzy.</p>
<p>Chwyciła jego rękę i przywarła do niej ustami.</p>
<p>— Jakiś ty dobry! Jakiś ty dobry!… Zresztą Kasia i tak na
szczęście wyjeżdża do Szwajcarii.</p>
<p>— Kiedy wyjeżdża?</p>
<p>— Już w przyszłym tygodniu. Na cały rok!</p>
<p>— Na rok. To twego męża będzie dużo kosztowało.</p>
<p>— Nie. Nic nie będzie kosztowało, bo Kasia od niego nie
wzięłaby grosza.</p>
<p>— To z czego będzie żyła?</p>
<p>— Z czego? Ona przecie ma po matce dość duży kapitał
w banku.</p>
<p>— Tak? Nie wiedziałam. Pan Kunicki nic mi o tym nie
mówił.</p>
<p>— Ach, po co o nim wspominasz! Mówmy o sobie.</p>
<p>Czuła się niezwykle zdenerwowana i rozstrzęsiona.</p>
<p>Wracali w milczeniu.</p>
<p>Na tarasie spotkali Kunickiego. Był uśmiechnięty i swoim zwyczajem zacierał małe rączki. Przywitał ich z manifestacyjną radością, wypytywał o stan humorów i o wycieczkę
łodzią, lecz gdyby nawet chcieli mu odpowiedzieć, nie
znaleźliby na to miejsca w jego gadaninie.</p>
<p>— No, a cóż tam słychać przy wielkim ołtarzu? — zagadnął Kunicki.</p>
<p>— Niby w Warszawie? Ano nic nadzwyczajnego. Gadaliśmy z Jaszuńskim i Ulanickim o moim projekcie magazynowania zboża.</p>
<p>— Co pan mówi? No i co? Jakie wyniki? Sprawa jest na
dobrej drodze?</p>
<p>— Ano tak. Tylko, panie! Tajemnica państwowa!</p>
<p>Kunicki położył palec na ustach i szepnął:</p>
<p>— Rozumiem! Tss… Żona idzie, to może pan mi po
obiedzie opowie. Nie posiadam się z ciekawości.</p>
<p>— Nie szkodzi — powiedział Nikodem — przecie pani
Nina nikomu nie powie. Mogę przy niej opowiedzieć.</p>
<p>— O czym? — zapytała Nina, nie patrząc na nich.</p>
<p>— Nino — ostrzegł Kunicki — uważaj tylko. To tajemnica państwowa. Pan Dyzma wraz z rządem przygotowuje
kapitalny plan ratowania kraju przed kryzysem gospodarczym. To projekt pana Dyzmy, za który powinni go ozłocić!
No więc jakże, kochany panie Nikodemie?</p>
<p>Dyzma opowiedział pokrótce wszystko, co dotyczyło
obligacji zbożowych. Kunicki zacierał rączki i co parę zdań
powtarzał:</p>
<p>— Genialne, genialne!</p>
<p>Pani Nina wpatrywała się w genialnego projektodawcę
rozszerzonymi źrenicami, w których malował się podziw.</p>
<p>— Jedną tylko mamy trudność — zakończył Dyzma
— mianowicie nie ma gdzie składać zakupionego zboża. Na
budowanie magazynów nie ma forsy.</p>
<p>— Ha! — zawołał Kunicki — to rzeczywiście przeszkoda… Ale… Panie Nikodemie, a co by pan sądził o takim
wyjściu z sytuacji, rząd kupuje zboże, ale pod warunkiem,
że sprzedający zobowiązuje się je przechować. Powiedzmy,
nie każdy ma gdzie przechować, ale zawsze ziemianinowi
łatwiej jest nawet pobudować spichlerz i mieć zboże sprzedane, niż gnoić je również u siebie i bankrutować. Mnie to
wyjście wydaje się realne. Co pan o tym sądzi?</p>
<p>Dyzma aż oniemiał. „To łeb ma stary drań” — pomyślał
z podziwem i chrząknął:</p>
<p>— Gadaliśmy o tym — rzekł chytrze — może i tak da się
zrobić.</p>
<p>Kunicki zaczął rozstrząsać szczegółowo ten pomysł,
a Nikodem słuchał chciwie, notując w pamięci słowa
„starego cwaniaka”, gdy zjawił się lokaj.</p>
<p>— Jaśnie pana proszą do telefonu. W nowym tartaku
zerwała się transmisja i jest jakiś nieszczęśliwy wypadek.</p>
<p>— Co? Co ty mówisz! Prędzej samochód! Przepraszam
państwa…</p>
<p>Wyleciał z pokoju niemal biegiem.</p>
<p>Kończyli obiad we dwójkę.</p>
<p>— Z pana jest wielki ekonomista — powiedziała Nina
nie podnosząc oczu — czy pan studiował za granicą?</p>
<p>Dyzma nie zastanowił się i odparł:</p>
<p>— Tak, w Oksfordzie.</p>
<p>Na twarz Niny uderzyły rumieńce.</p>
<p>— W Oksfordzie?… Czy… czy… nie kolegował pan tam
z Jerzym Ponimirskim?</p>
<p>Nikodem teraz dopiero połapał się, że palnął głupstwo.
Mogła przecie w każdej chwili zapytać brata i stwierdzić,
że Dyzma zełgał. Nie było jednak wyjścia. Trzeba brnąć
dalej.</p>
<p>— Owszem — rzekł — znałem. Dobry był kolega.</p>
<p>Pani Nina milczała.</p>
<p>— A wie pan — spytała po chwili — jakie nieszczęście
go spotkało?</p>
<p>— Nie.</p>
<p>— Wpadł w ciężką chorobę nerwową. Prowadził niemożliwy tryb życia, pił, hulał, awanturował się i wreszcie
doszedł do obłędu. Biedny Żorż!… Dwa lata był w domu
obłąkanych… Trochę go podleczyli. Nie ma już teraz napadów furii; lecz o zupełnym wyleczeniu, niestety, mowy być
nie może… Biedny Żorż… Nie może pan sobie wyobrazić,
jak strasznie cierpiałam z jego powodu… Tym bardziej że on
od czasu swej choroby stał się tak nieżyczliwy dla mnie.
Przedtem kochaliśmy się bardzo. Wie pan, że Żorż jest tu,
w Koborowie…</p>
<p>— Tak?…</p>
<p>— Tak. Mieszka w pawilonie, w parku, z sanitariuszem. Nie widuje go pan dlatego, że lekarze zalecili
mu jak najrzadsze obcowanie z ludźmi, gdyż to pogarsza
jego stan. Ale czy ja wiem, może ujrzenie pana, kolegi
z dawnych lat, nie zaszkodziłoby mu. Czy lubiliście się
wzajemnie?</p>
<p>— Owszem, żyliśmy ze sobą dobrze.</p>
<p>Ninę to ucieszyło. Uczepiła się tego projektu i prosząc
Dyzmę, by nie wspominał o tym Kunickiemu, oświadczyła,
że pójdą po obiedzie do pawilonu. Nikodem ociągał się
i próbował się wykręcić, lecz bojąc się wzbudzić podejrzenia, musiał się zgodzić.</p>
<p>Gdy znaleźli się wśród drzew, Nina zarzuciła mu ramiona na szyję i przytuliła się doń całym ciałem. Nikodem, przejęty obawami „wsypania” się, pocałował ją od
niechcenia kilka razy.</p>
<p>— Tak mi dobrze z panem — mówiła — tak czuję się
spokojna…</p>
<p>Wsunęła rękę pod ramię Nikodema.</p>
<p>— Kobieta zawsze jest bluszczem — powiedziała w zamyśleniu — będzie marnie wegetować, pełzając po ziemi,
jeżeli nie znajdzie silnego drzewa, po którym może wspiąć
się ku słońcu…</p>
<p>Dyzma pomyślał, że to jest bardzo dobre powiedzenie
i że warto je zapamiętać.</p>
<p>Pawilon był małą willą w stylu odrodzenia, tak porosłą
winem, że tylko gdzieniegdzie przeświecała białość jej
ścian. Przed nią na gładko wystrzyżonym trawniku ujrzeli
leżak i wyciągniętego na nim nieruchomo młodego hrabiego.</p>
<p>Zbliżających się dostrzegł ratlerek i zaczął ujadać histerycznym szczekaniem, przypominającym kaszel.</p>
<p>Ponimirski leniwie odwrócił głowę i zmrużywszy oczy
przed słońcem, przyglądał się nadchodzącym przez chwilę.
Nagle zerwał się na równe nogi, obciągnął ubranie i wsadził
monokl w oko.</p>
<p>— Dzień dobry, Żorż — wyciągnęła doń rękę Nina.
— Przyprowadzam ci twego dawnego kolegę z Oksfordu.
Poznajesz go?</p>
<p>Ponimirski obrzucił ich głęboko nieufnym spojrzeniem.
Z wolna ucałował rękę siostry. Z wyrazu twarzy można było
wywnioskować, że obawiał się, czy jego spisek nie został
wykryty. Ponuro spojrzał na Dyzmę i podał mu rękę.</p>
<p>— Poznaję, naturalnie, miło mi, panie kolego, że mnie
pan odwiedził.</p>
<p>Nagle odwrócił się do siostry.</p>
<p>— Wybacz, ale zostaw nas samych. Zrozumiałe, że po
tak długim rozstaniu mamy sobie wiele rzeczy do powiedzenia. Może posiedzisz tu, a my się przejdziemy?</p>
<p>Nina nie oponowała. Spojrzała porozumiewawczo
w oczy Nikodema i weszła do pawilonu.</p>
<p>Ponimirski, oglądając się na wszystkie strony, doprowadził Dyzmę w pobliską alejkę i opierając palec wskazujący
na jego pierś, zapytał gniewnie:</p>
<p>— Co to ma znaczyć? Nędzniku! Zdekonspirowałeś
mnie przed Niną? Może i ta szuja Kunik wie o wszystkim?</p>
<p>— Ależ, broń Boże, ani słowa nie powiedziałem nikomu.</p>
<p>— No, masz szczęście. A skąd ona wie, że przedstawiłem cię ciotce Przełęskiej jako kolegę z Oksfordu?</p>
<p>— Tego nie wie. A co do Oksfordu, to sam powiedziałem, że uczyłem się tam. Tak wypadło z rozmowy.</p>
<p>— Jesteś pan nie tylko hochsztaplerem, ale w dodatku
głupcem. Przecie nie umiesz słowa po angielsku!</p>
<p>— Nie umiem.</p>
<p>Ponimirski usiadł na ławce i śmiał się ku zaintrygowaniu ratlerka, który mu przyglądał się bacznie.</p>
<p>— No, jakże tam ciotka Przełęska i ten jej Krzepicki?
Nie wyrzucili pana za drzwi?</p>
<p>Dyzma chciał usiąść obok Ponimirskiego, lecz ten powstrzymał go ruchem ręki.</p>
<p>— Nie znoszę, by ludzie pańskiej kondycji siadywali
w mojej obecności. Proszę opowiadać. Krótko, dokładnie
i bez kłamstwa. Więc?</p>
<p>Nikodem zdawał sobie sprawę, że mówi doń istota
o niespełna rozumie, czuł jednak pomimo to onieśmielenie,
jakiego nie budzili w nim ani ministrowie, ani generałowie,
ani inne wielkie fisze w Warszawie.</p>
<p>Zaczął opowiadać, że pani Przełęska przyjęła go dobrze,
że zarówno ona, jak i pan Krzepicki twierdzą, że teraz nic
zrobić się nie da, że rzecz trzeba odłożyć na lat kilka.</p>
<p>Gdy skończył, Ponimirski syknął:</p>
<p>— Sapristi! Nie łżesz pan?</p>
<p>— Nie.</p>
<p>— Wie pan, że jak żyję, nie słyszałem, by ktoś opowiadał
cokolwiek w sposób pozbawiony tak dalece inteligencji.
Czy pan skończyłeś jaką szkołę?</p>
<p>Dyzma milczał.</p>
<p>— Co dotyczy sprawy, nie jestem takim bałwanem, bym
zechciał z niej zrezygnować. Otóż wkrótce napiszę drugi list i
pojedziesz pan z nim do Warszawy. Tymczasem do
widzenia. Możesz pan odejść. Brutus! Do nogi!</p>
<p>— A jak będzie z panią Niną? — zagadnął nieśmiało
Dyzma.</p>
<p>— Z panią Niną?… Ach, prawda. Zapomniałem o niej.
Chodźmy wobec tego. I zabierz ją pan ze sobą. Działa mi
na nerwy.</p>
<p>Ninę spotkali na zakręcie.</p>
<p>— No cóż — uśmiechnęła się — miłe roztrząsali panowie
wspomnienia?</p>
<p>— Owszem — odparł Dyzma.</p>
<p>— Moja droga — wycedził Ponimirski, poprawiając
monokl — wspomnienia czasów, gdyśmy byli bardzo
młodzi i bogaci, zawsze będą miłe. Nieprawdaż, drogi
kolego?</p>
<p>Ostatnie słowa wymówił ze specjalnym podkreśleniem
i roześmiał się głośno.</p>
<p>— Naturalnie, kolego — potwierdził bez przekonania
Dyzma, co wywołało jeszcze większą wesołość Ponimirskiego.</p>
<p>— Mówiliśmy wyłącznie o Oksfordzie i Londynie, gdzie
tak cudownie bawiliśmy się z kolegą — powiedział wśród
śmiechu. — Nie masz, moja droga, wyobrażenia, jak mi
było miło usłyszeć nareszcie taką angielszczyznę, jakiej
nie słyszałem od lat…</p>
<p>Klepnął Nikodema końcami palców po ramieniu i zapytał:</p>
<p>— <emph>Isn’t, old boy</emph>?</p>
<p>Dyzmie żyły nabrzmiały na skroniach. Wytężył pamięć i — o ulgo? — wypowiedział słowo, jedno jedyne
angielskie słowo, jakiego w dystyngowanym towarzystwie łyskowskim od czasu do czasu używał syn rejenta
Windera.</p>
<p>— <emph>Yes</emph>.</p>
<p>Odpowiedź ta jeszcze bardziej rozbawiła Ponimirskiego,
natomiast Nina, widząc speszenie Nikodema i kładąc je na
karb przykrości przestawania z nienormalnym dawnym
kolegą, oświadczyła, że muszą już wracać. Ku jej radości
brat nie objawił chęci zatrzymania Dyzmy i pożegnał się
z nim bez nowych ekstrawagancji.</p>
<p>— Biedny Żorż — odezwała się w alei — czy bardzo się
zmienił?</p>
<p>— Nie, nie bardzo. Może mu to przejdzie…</p>
<p>— Niestety… Widziałam, jak przykre na panu wrażenie
wywarła jego choroba. Może źle zrobiłam, że zaprowadziłam pana do Żorża.</p>
<p>— Dlaczego?</p>
<p>— Wie pan, panie Nikodemie, niech pan go lepiej nie
odwiedza, bo to nawet i jemu może szkodzić. Lekarze
mówią, że obcowanie z ludźmi działa nań podniecająco,
a zalecili ograniczenie podnieceń do minimum.</p>
<p>— Jak pani chce.</p>
<p>— Ja niczego nie chcę — przytuliła się do jego ramienia
— tylko informuję, bo przecie wiem, że zrobi pan tak, jak
będzie najmądrzej i najlepiej.</p>
<p>Zaczęła mówić o wiośnie, którą ma w duszy, i o tym, że
najlepiej na teraźniejszość oczy zamknąć, uważać ją za jakiś
nierealny sen, który minie, musi minąć, minie prędko. Gdy
zażądała od Dyzmy, by powiedział, że również w to wierzy
— ten nie robił jej żadnych trudności.</p>
</div>

<div type="chapter"><head>Rozdział dziewiąty</head>
<p>Dni biegły równe, pogodne i jasne. Dyzma zadomowił się
w Koborowie i czuł się jak u siebie w domu. Wprawdzie zły
był trochę na Ninę za jej stanowczość, z jaką upierała się
przy zachowaniu wierności małżeńskiej aż do nadejścia
chwili wyzwolenia, jednakże nie cierpiał z tego powodu.
W naturze Nikodema Dyzmy nie leżała umiejętność silnych
pragnień, nie mówiąc już o namiętnościach.</p>
<p>Jadł dobrze, spał dobrze i próżnował.</p>
<p>Czuł się z tym wszystkim znakomicie. Przytył nieco
i opalił się, gdyż dla zabicia czasu włóczył się trochę po
okolicy. Początkowo robił to konno, lecz po kilku wycieczkach doszedłszy do spostrzeżenia, że to strasznie
trzęsie, chodził piechotą. Obejrzał jeszcze raz całe gospodarstwo, tartaki, papiernię, młyn, gdy go coś zaciekawiło, wypytywał oficjalistów, którzy na jego widok zdejmowali czapki. Wiedzieli, że nie z byle kim mają do
czynienia.</p>
<p>Otaczała Dyzmę atmosfera głębokiego szacunku i podziwu.</p>
<p>Jedynymi chmurami na błękicie tych jasnych dni były
scysje z panną Kasią.</p>
<p>Wprawdzie awantury, wywoływane przez nią, dotyczyły raczej Niny, lecz nieraz mimochodem zawadzały i o Nikodema. W jednym wypadku — było to przy śniadaniu
— gdy mu bardziej dopiekła, a każde jego zdanie wyszydzała bez miłosierdzia, Dyzma warknął:</p>
<p>— Zapomina pani, z kim ma pani do czynienia!</p>
<p>— Nic mnie to nie obchodzi — wzruszyła ramionami
— ale szachem perskim pan chyba nie jest? Czy nie trapi
pana <emph>mania grandiosa</emph>?</p>
<p>Dyzma nie zrozumiał, lecz z wyrazu twarzy pani Niny
wywnioskował, że musi to być wielka obelga. Poczerwieniał i nagle z całej siły wyrżnął pięścią o stół.</p>
<p>— Dość tego, smarkata! — ryknął.</p>
<p>Na stole z brzękiem podskoczyły nakrycia, a obie panie
oniemiały.</p>
<p>Dopiero po chwili Kasia blada jak papier zerwała się
i wybiegła. Nina nie powiedziała ani słowa, chociaż mina
jej wyrażała zarówno aprobatę dla pointy Nikodema, jak
i przestrach.</p>
<p>Zaaplikowanie tak radykalnego środka poskutkowało,
lecz poskutkowało tylko zewnętrznie. Prawda, od tego dnia
Kasia nie dokuczała mu więcej, lecz w jej oczach tym silniej
żarzyła się nienawiść, która, wciąż się zbierając, musiała
w końcu wybuchnąć.</p>
<p>Eksplozja nastąpiła dla obu stron nieoczekiwanie jednej
niedzieli z rana.</p>
<p>Kunicki pracował w swoim gabinecie. Nina wyjechała
do kościoła. Nikodem siedział w jej buduarze i oglądał
albumy z fotografiami.</p>
<p>Na to właśnie weszła Kasia.</p>
<p>Jeden rzut oka wystarczył, by poznała, że trzymany
przez Nikodema album zawiera wyłącznie niezliczoną ilość
zdjęć Niny w różnych pozach, zdjęć robionych przez Kasię.</p>
<p>— Proszę to oddać, to moje! — zawołała, wyrywając mu
album z impetem.</p>
<p>— Nie można grzeczniej?! — krzyknął Dyzma.</p>
<p>Chciała już wyjść, lecz to ją zatrzymało. Odwróciła się
doń i przez chwilę milczała, lecz wyglądała tak, że Nikodem
przygotował się do zasłonięcia twarzy przed spodziewanym
uderzeniem, i tak, że miał ochotę chwycić ją w objęcia,
przycisnąć te małe, wznoszące się w przyśpieszonym oddechu piersi, przemocą wycałować te roziskrzone oczy
i drgające pełne wargi, z których wreszcie zerwały się
chlaszczące jak bicz słowa:</p>
<p>— To jest podłość, podłość! Pan jest nikczemny! Pan ją
zbezcześcił! Pan wdarł się do domu mego ojca, by uwieść
jego żonę! Jeżeli pan nie wyniesie się stąd zaraz, przy
pierwszej sposobności, obiję pana harapem, jak psa! Drwię
sobie z pańskiej pozycji socjalnej, drwię z pańskich stosunków! Rozumiesz pan! Memu ojcu możesz pan tym imponować, nie mnie! Radzę panu po dobremu: wynoś się
stąd, i to prędko!…</p>
<p>Głos jej stawał się coraz donioślejszy, a że drzwi w amfiladzie były pootwierane, dobiegł do uszu Kunickiego.
Rozpłomieniona Kasia nie słyszała jego szybkich drobnych kroczków. Nie słyszał ich i Nikodem, zaskoczony
żywiołowym wybuchem tej, zdawałoby się, spokojnej panienki.</p>
<p>Kunicki stanął w progu, a twarz jego skurczyła się
wściekłością.</p>
<p>— Kasiu — powiedział cicho — proszę wyjść.</p>
<p>Nie ruszyła się z miejsca.</p>
<p>— Proszę wyjść — powtórzył jeszcze ciszej — masz
przejść do mego gabinetu i zaczekać na mnie.</p>
<p>Mówił na pozór spokojnie, lecz w tym spokoju wisiał
jakiś nieodparty nacisk. Kasia wzruszyła ramionami, ale
jednak usłuchała rozkazu.</p>
<p>— Co tu było? — zapytał Kunicki Dyzmę.</p>
<p>— Co było? A to było — odparł ten — że pańska córka
kazała mi się wynosić z pańskiego domu i zrugała mnie od
ostatnich. Diabli ją wiedzą, czego ona chce ode mnie, ale jak
mnie wyrzucają, to nie będę wracać oknem. A na pański
ten… kontyngent i na podkłady kolejowe to może pan teraz
pogwizdać, bo ja…</p>
<p>Kunicki chwycił go za rękę.</p>
<p>— Panie Nikodemie, przepraszam pana bardzo za moją
córkę. Niech pan o wszystkim zapomni. Dziś jeszcze Kasia
wyjedzie za granicę. Czy to da panu dostateczną satysfakcję?</p>
<p>— Satysfakcję… a co nawymyślała mi, to co?</p>
<p>— Mówię panu, kochany panie Nikodemie, dziś jeszcze
wypędzę ją z domu.</p>
<p>Stary był coraz bardziej poirytowany i coraz spokojniejszy na zewnątrz. Wyciągnął do Dyzmy rękę i zapytał:</p>
<p>— No, zgoda?</p>
<p>Nikodem podał swoją.</p>
<p>Tegoż wieczora Kasia wyjechała. Nikt w domu nie
wiedział, o czym mówił ojciec z córką w zamkniętym
gabinecie. Ani on, ani ona nikomu nic o tym nie powiedzieli. W dodatku Kasia wyjechała nie żegnając się nawet
z Niną. Jedyną w Koborowie istotą, z którą rozmawiała
przed wyjazdem, była młodziutka garderobiana Irenka. Ta
jednak opowiedzieć mogła tylko tyle, że panienka była
bardzo zagniewana i że ją, Irenkę, obiecała sprowadzić do
Szwajcarii.</p>
<p>Po tej burzliwej i brzemiennej w skutki niedzieli żadna
już chmurka nie zaciemniała horyzontu Nikodema Dyzmy.
Kunicki wysilał się na uprzejmość. Nina ani słowem nie
wspominała o nieobecnej, bo sama czuła się teraz lżej
i swobodniej.</p>
<p>Jeździła z Nikodemem samochodem na dłuższe spacery.
Pływali łódką. Nie zmniejszyła się wszakże jej stanowczość
i romans wciąż ograniczał się do rozmów, polegających
właściwie na jej własnych monologach, oraz do przelotnych
pocałunków. Wszelkie perswazje i namowy Nikodema nie
odnosiły skutku.</p>
<p>Nie mógł zrozumieć powodów tego uporu. Tym bardziej,
że od służby dowiedział się, iż pani Nina na noc zamyka się
na klucz, a podobno robiła to zawsze, od samego niemal
ślubu. Lokaj, który tych informacji Dyzmie udzielił, pokpiwał nawet nieznacznie z jaśnie pana, co po to z hrabianką się ożenił, żeby córce zrobić przyjemność.</p>
<p>Wszystko to Dyzmie wydawało się mgliste i tajemnicze.
Postanowił sobie kiedyś przycisnąć Ninę do muru, by ta mu
jasno wyłożyła, co i jak. Tymczasem dowiadywał się od niej
wielu szczegółów z życia jej własnego i jej rodziny. Gdy
chodziło o sprawy dotyczące męża, Nina wykazywała zupełną nieświadomość interesów.</p>
<p>— Nic mnie to zresztą nie obchodzi — mawiała — to jest
rzecz mężczyzn.</p>
<p>W każdym razie o tyle była zorientowana, że powtarzała
Dyzmie, iż ich przyszłość od niego tylko zależy, gdyż ona
własnego nie ma nic, nawet przysłowiowej koszuli.</p>
<p>Wprawiało to Nikodema w duże zakłopotanie, ponieważ
nie miał najmniejszej nadziei zdobycia takiego majątku,
jaki by wystarczał na zaspokojenie obecnych wymagań
Niny. Zresztą nie zależało mu specjalnie na małżeństwie
z nią. Owszem, podobała się mu bardzo, no i była wielką
damą, nie byle co, hrabianka Ponimirska… Ale ewentualność ożenienia się z nią traktował jako rzecz nierealną, na
równi z innymi swymi sukcesami ostatnich czasów.</p>
<p>Natomiast stan uczuć Niny nie budził w nim najmniejszych wątpliwości. Każdym gestem, każdym spojrzeniem
i wreszcie niemal każdym słowem manifestowała swoją
miłość.</p>
<p>Kunicki, jak wnioskował Dyzma, zbyt był zajęty interesami i zbyt mało przestawał z żoną, by mógł ich
podejrzewać. Zresztą sam namawiał ich do wycieczek we
dwójkę.</p>
<p>Po powrocie z jednej z takich wycieczek Nikodem zastał
w hallu depeszę adresowaną do siebie. Otwierając ją był
przekonany, że to wiadomość od ministra Jaszuńskiego.
Spotkała go jednak niespodzianka: pod krótkim tekstem
widniał podpis… Terkowskiego!</p>
<p>Nikodem czytał, a Nina zaglądała mu przez ramię.
Depesza brzmiała:</p>
<quote>
<p>Pan prezes Rady Ministrów prosi pana o przybycie
jutro, tj. w piątek o godz. siódmej na posiedzenie komitetu
ekonomicznego Rady Ministrów w wiadomej sprawie.</p>
<quote>
<p>Terkowski</p>
</quote>
</quote>
<p>Nadszedł Kunicki i Dyzma podał mu depeszę. Stary
przeczytał ją w mgnieniu oka i z nieukrywanym podziwem
zapytał:</p>
<p>— Nadzwyczajne! Czy to w sprawie zbożowej?</p>
<p>— Tak — potwierdził Nikodem.</p>
<p>— Więc to już się robi?</p>
<p>— A jak pan widzi.</p>
<p>— Boże drogi — Kunicki rozstawił ręce. — Boże drogi,
ile to przy pańskich wpływach, kochany panie Nikodemie,
można dobrego ludziom zrobić!</p>
<p>— Tak — uśmiechnęła się Nina — jeżeli tych wpływów
używa się dla dobra ogółu, no i jeżeli się trafnie potrzeby
ogółu ocenia.</p>
<p>— O, przepraszam — zaoponował Kunicki — nie tylko
dla ogółu. Czyż prywatnym ludziom nie należy pomagać?
Che, che! Na pewno w komitecie ekonomicznym bierze
udział i minister komunikacji. Będzie pan miał możność
pomówić z nim przy sposobności i o podkładach kolejowych. Co?</p>
<p>Nikodem wpakował ręce w kieszenie spodni i skrzywił się.</p>
<p>— Wolałbym nie teraz. Nieskładnie będzie.</p>
<p>— Cóż znowu! Panie Nikodemie! Ja przecież żadnego
nacisku nie wywieram. Całkowicie pozostawiam to do pańskiego uznania. Tylko tak mimochodem napomknąłem,
gdyż dostawa podkładów to jest interes, o którym warto
pamiętać, che, che.</p>
<p>Na potwierdzenie tego zaraz po obiedzie zabrał Nikodema do swego gabinetu i zaczął go piłować sążnistym
wykładem o szczegółach kwestii. Kiedy zaś ten znowu
poruszył historię dawnego procesu, stary zerwał się i wyciągnął z kieszeni klucze.</p>
<p>— Zaraz panu pokażę dokumenty. Moim zdaniem powinny one wystarczyć, by jeszcze raz dowieść, że byłem
w porządku.</p>
<p>Odsunął ciężką aksamitną kotarę i Dyzma ujrzał kasę
ogniotrwałą potężnych rozmiarów. Kunicki szybko ją otworzył, wyjął zieloną teczkę i zaczął wyciągać z niej pliki
papierów, zapisanych maszynowym pismem, kwitów,
blankietów itp. Niektóre z nich odczytywał, inne podawał
Dyzmie i ten udawał, że je czyta.</p>
<p>Wyrwał się od Kunickiego dopiero wieczorem. Nina
czekała nań na tarasie i poszli przejść się. Była smutna
i rozmarzona. Niespodziewany wyjazd Nikodema, tak nagle przerywający sielankę, sprawił jej prawdziwą przykrość. Gdy znaleźli się wśród drzew, przytuliła się doń
i szepnęła:</p>
<p>— Ale, kochanie, nie będziesz długo siedział w Warszawie? Ninuś będzie tu strasznie tęsknił. Cóż ja pocznę,
tak bardzo przyzwyczaiłam się już do tego, że mogę pana
widzieć co dzień, że mogę z nim rozmawiać, patrzeć w jego
oczy…</p>
<p>Nikodem zapewniał, że niedługo wróci. Dzień, dwa,
najwyżej trzy.</p>
<p>Przy kolacji Nina była bardzo ożywiona, a to dzięki
projektowi męża, który wpadł na pomysł, by oboje odprowadzili kochanego pana Nikodema na stację. Tym
bowiem razem Dyzma musiał jechać koleją, gdyż samochód miał małą reperację.</p>
<p>Na dworcu Nina była bardzo wzruszona. Wprawdzie nie
mogła pożegnać Nikodema tak, jak by tego pragnęła, jednakże wzrok jej wyrażał tyle, że starczył za najgorętsze
pocałunki.</p>
<p>W przedziale pierwszej klasy Dyzma był sam. Kunicki bowiem dał napiwek konduktorowi, tłumacząc, by
ten nikogo tam nie wpuszczał, gdyż to jedzie sam pan
Dyzma, wielka figura, osobisty przyjaciel wszystkich ministrów.</p>
<p>Było to straszne pijaństwo. Nikodema przywieziono do
hotelu pijanego w sztok i na rękach wniesiono do jego
numeru.</p>
<p>Bo też było co pić. Teraz, gdy oprzytomniał, jeszcze nie
mógł wyjść z podziwu nad zdarzeniami ubiegłego dnia,
które zaznaczyły się w jego umyśle jakimiś chaotycznymi
liniami.</p>
<p>Więc posiedzenie w wysokiej sali, posiedzenie, na którym on, Nikodem Dyzma, siedział przy jednym stole razem z premierem, razem z ministrami, jak równy z równymi, za pan brat.</p>
<p>Czytanie jakichś sprawozdań, jakichś cyfr… I jedna
chwila, gdy wszyscy zaczęli mu ściskać ręce za to, że
powtórzył to, co poradził Kunicki na magazynowanie
zboża. Jak oni to nazwali?… Aha, lombard! Śmieszne!
Dotychczas sądził, że lombard służy jedynie do zastawiania zegarka lub ubrania… A później to zapytanie premiera:</p>
<p>— Szanowny panie, czy pan zgodziłby się objąć kierownictwo państwowej polityki zbożowej?</p>
<p>Gdy ociągał się z odpowiedzią, a potem wymawiał się,
że może nie potrafi, wszyscy hurmem namawiali, aż musiał
się zgodzić.</p>
<p>Roześmiał się.</p>
<p>— To cholera! Do czego człowiek doszedł! Prezes Państwowego Banku Zbożowego! Pan prezes!</p>
<p>Przypomniał sobie później grupę dziennikarzy, którzy
go zasypywali pytaniami, oślepiający blask magnezji. Aha,
trzeba zobaczyć, czy co wydrukowali.</p>
<p>Zadzwonił i kazał służącemu kupić wszystkie dzienniki.
Zaczął się ubierać. Gdy przyniesiono gazety, chwycił pierwszą z brzegu i poczerwieniał.</p>
<p>Na pierwszej stronie widniała jego fotografia.</p>
<p>Stał z jedną ręką w kieszeni i z zamyśloną miną.
Wyglądał poważnie. Ba! Imponująco! Pod fotografią podpis
głosił:</p>
<quote>
<p>Dr Nikodem Dyzma, twórca nowego systemu polityki
rolnej, otrzymał misję utworzenia Państwowego Banku
Zbożowego i nominację na jego prezesa.</p>
</quote>
<p>Obok, pod sensacyjnym tytułem, obszerny artykuł zawierał oficjalny komunikat rządu, życiorys Dyzmy i wywiad z nim samym.</p>
<p>Komunikat doniósł o uchwale Rady Ministrów, która
na wniosek ministra Jaszuńskiego postanowiła rozpocząć decydującą walkę z kryzysem gospodarczym przez
silną interwencję na rynku zbożowym. Następował szczegółowy opis projektu i zapowiedź wydania rozporządzeń wykonawczych po przyjęciu ustawy przez Sejm.</p>
<p>Życiorys dla samego Dyzmy był niespodzianką. Dowiedział się zeń, że urodził się w majątku ziemskim swoich
rodziców w Kurlandii, że gimnazjum ukończył w Rydze,
a wyższe studia ekonomiczne w Oksfordzie, że następnie
jako oficer kawalerii bohatersko walczył na froncie bolszewickim, gdzie został ranny i odznaczony Virtuti Militari
oraz Krzyżem Walecznych, ostatnio zaś usunął się z widowni, zajęty gospodarowaniem na wsi w województwie
białostockim.</p>
<p>Życiorys roił się od takich przymiotników, jak: światły,
znakomity, twórczy… W końcu zaznaczono, że prezes
Nikodem Dyzma cieszy się opinią człowieka o niezwykłej
sile woli i charakteru, znanego z wybitnych zdolności
organizacyjnych.</p>
<p>Największe zdumienie Nikodema wywołał jednak wywiad. Czytał i oczom nie wierzył. Wprawdzie wieczorem
urżnął się do nieprzytomności, ale przecie wówczas, gdy
rozmawiał z dziennikarzami, był całkiem przytomny. Przecie z tego, co tu napisali, on nie mówił ani jednego słowa! Tu
były wydrukowane zdania, których, pomimo wysiłków, nie
mógł zrozumieć, były wyrazy, których znaczenia nie znał,
opinia o różnych sprawach, o których nie tylko nie mówił,
lecz nawet nie słyszał.</p>
<p>Zaklął, lecz nie było w tym złości. Przeciwnie, kontent
był z tego, gdyż po przeczytaniu takiego wywiadu każdy
musiał uważać pana Dyzmę, pana prezesa banku Dyzmę,
za człowieka niepospolicie mądrego.</p>
<p>Niemal wszystkie dzienniki zamieściły podobne artykuły i jego fotografie w różnych pozach. Najlepiej podobała się
mu ta, gdzie siedział na kanapie między premierem a ministrem Jaszuńskim, oraz ta, na której schodził ze schodów,
a za nim szedł starszy jegomość z siwymi wąsami i trzymał
kapelusz w ręku, podczas gdy on, Nikodem, miał nakrytą
głowę. Podpis pod tym zdjęciem głosił:</p>
<quote>
<p>Pan prezes Nikodem Dyzma opuszcza pałac Rady
Ministrów w towarzystwie swego przyszłego współpracownika, nowo mianowanego dyrektora Banku Zbożowego, p.
Władysława Wandryszewskiego, b. wiceministra Skarbu.</p>
</quote>
<p>„Ha — pomyślał Nikodem — teraz cała Polska mnie
zna”.</p>
<p>Nagle przeraził się. Przyszło mu na myśl, że przecież
dzienniki dotrą też do Łyskowa, że pan Boczek, Jurczak
i oni wszyscy, którzy go tak dobrze znają, dobrze wiedzą, że
to bujda z tą Kurlandią i z tym gimnazjum, i z Oksfordem.</p>
<p>Choroba!</p>
<p>A jeżeli któremu z nich strzeli do głowy napisać do
jakiego dziennika całą prawdę?</p>
<p>Po plecach przebiegły mrówki. Chodził po pokoju i klął,
później znowu wziął się do przeglądania pism i przyszedł do
przekonania, że jakakolwiek denuncjacja ze strony dawnych znajomych jest mało prawdopodobna. Olśni ich
i onieśmieli jego stanowisko i stosunki. Chyba że donosić będą anonimowo… Ale anonimów poważnie się nie
bierze.</p>
<p>Uspokoił się znacznie. Natomiast podczas rozczytywania się w przypisywanych mu talentach zatroskała go inna
myśl: jak sobie da radę?</p>
<p>Niby największa praca spadnie na tego dyrektora Wandryszewskiego, ale przecie i on sam będzie musiał coś robić,
mówić, podpisywać, decydować… I to wszystko w sprawach przerażająco niezrozumiałych! Nie ma innego sposobu, tylko trzeba znaleźć kogoś sprytnego… Żeby taki
Kunicki zechciał, ale nie zechce… W ogóle teraz będzie
musiał rozstać się z posadą w Koborowie. Zrobiło mu się
przykro na myśl, że rozstanie się także z Niną, ale powiedział sobie:</p>
<p>„Trudno. Jak trzeba, to trza. Nie ona jedna na świecie”.</p>
<p>Gorzej będzie z wynalezieniem takiego gościa, co by za
niego robił… Mógłby go zrobić, na przykład, swoim sekretarzem…</p>
<p>Nagle klepnął się w czoło.</p>
<p>„Krzepicki”!</p>
<p>Aż podskoczył z radości. Krzepicki to cwaniak, kuty na
cztery łapy, ten wie, co w trawie piszczy. W butelkę nabić
się nie da, ale swój chłop, brat łata, jak zrobi się z nim
sztamę, będzie ruszał mózgiem za dwóch.</p>
<p>Tak go ucieszył ten pomysł, że postanowił zaraz odszukać Krzepickiego.</p>
<p>Ubrał się szybko i po kwadransie dzwonił już do drzwi
pani Przełęskiej. Właśnie wstawano od obiadu. Oprócz pani
domu był Krzepicki i cherlawa panienka, bardzo piegowata, panna Hulczyńska.</p>
<p>Przyjęto Dyzmę głośnymi gratulacjami. Pani Przełęska
nazwała go zbawcą ziemiaństwa. Zyzio Krzepicki — Napoleonem gospodarczym, a panna Hulczyńska patrzyła weń
jak w słońce.</p>
<p>Zaczęła się rozmowa o Koborowie i wszyscy bardzo się
zmartwili, gdy Dyzma oświadczył, że teraz nie będzie miał
czasu zajmować się sprawą Żorża Ponimirskiego.</p>
<p>— Zresztą — dodał — z jego klepkami jest tak źle, że nic
nie dałoby się zrobić.</p>
<p>Zyzio zaklął, piegowata panienka zrobiła smutną minę,
a pani Przełęska wyraziła nadzieję, że nie trzeba tracić
nadziei.</p>
<p>Kulminacyjnym momentem wizyty Nikodema Dyzmy
u pani Przełęskiej była chwila, gdy pociągnąwszy łyk kawy,
powiedział:</p>
<p>— A ja tu przyszedłem z propozycją. Panie Krzepicki,
pan nie posiada żadnej posady?</p>
<p>— Nie.</p>
<p>— A ma pan chęć?</p>
<p>— Naturalnie! — klasnęła pulchnymi rączkami pani
Przełęska.</p>
<p>— Bo widzi pan — ciągnął Nikodem — ja będę teraz
potrzebował sekretarza. Sekretarz prezesa banku to przecież nie byle co. To musi być, znaczny, inteligentny, sprytny
i w ogóle, faktycznie odpowiedzialny. Uważasz pan?</p>
<p>Krzepicki oblizał wargi i zrobił niedbałą minę.</p>
<p>— Dziękuję, panie prezesie, ale nie wiem, czy potrafię.
Poza tym… hm… powiem otwarcie, pan prezes mi tego za
złe nie weźmie, ale ja chyba nie nadaję się do funkcji
urzędniczych. Stałe godziny biurowe, codzienne wczesne
wstawanie…</p>
<p>Dyzma klepnął go po kolanie.</p>
<p>— Nic się pan nie bój! Żadnych stałych godzin. Będziesz
pan siedział w pracy tylko wtedy, gdy ja będę siedział, a co
panu się zdaje, że prezes to ma siedzieć kamieniem? Od tego
jest, panie, dyrektor. My będziemy tylko od głównych
spraw, od ważniejszych. No, daj pan rękę!</p>
<p>Pani Przełęska wybuchnęła entuzjazmem. Z emocji
zaczęła Krzepickiego tykać, namawiając go gwałtownie do
natychmiastowego przyjęcia propozycji.</p>
<p>Zyzio uśmiechnął się i podał rękę.</p>
<p>— Bardzo dziękuję panu prezesowi. Ale czy można
spytać, jaką gażę pan prezes mi przeznaczy?</p>
<p>Nikodema mile połechtał „pan prezes”. Wziął się w boki
i zapytał:</p>
<p>— No, a ile pan chciałbyś?</p>
<p>— Czy ja wiem?…</p>
<p>— No, śmiało — zachęcał Nikodem.</p>
<p>— Jak pan prezes uważa.</p>
<p>Dyzma uśmiechnął się dobrotliwie.</p>
<p>— Pan prezes uważa, że pan sekretarz sam musi powiedzieć.</p>
<p>Wszyscy uprzejmie roześmiali się.</p>
<p>— Mój Boże — wtrąciła pani Przełęska — mnie się
zdaje, że jakieś tysiąc złotych…</p>
<p>— Tysiąc dwieście! — śpiesznie skorygował Krzepicki.</p>
<p>— Co? Tysiąc dwieście? No, więc ja panu dam tysiąc
pięćset.</p>
<p>Obrzucił triumfującym spojrzeniem pokój, a Krzepicki
wśród zachwyconych „ochów” pani Przełęskiej zerwał się
i, głośno szurgając nogami, dziękował panu prezesowi.</p>
<p>Pani Przełęska oświadczyła, że to nie może skończyć się
na sucho, i kazała służącemu przynieść butelkę szampana.</p>
<p>— No — rzekł Dyzma podnosząc szklaneczkę — no,
panie Krzepicki, tylko jeden jedyny warunek: sztama!
Rozumiesz pan? Sztama! Sztama! To znaczy, musimy trzymać jeden z drugim. I ani pary z gęby o tym, czym ze sobą
gadamy…</p>
<p>— Rozumiem, panie prezesie.</p>
<p>— A ja panu powiem, że jak będę z pana zadowolony, to
na święta czy przy innej okazji dwa, trzy tysiączki gratyfikacji…</p>
<p>Krzepicki odprowadził Dyzmę do hotelu. Po drodze
rozmawiali jeszcze o organizacji banku i Nikodem zapowiedział, że zaraz jutro poznajomi Krzepickiego z dyrektorem
Wandryszewskim.</p>
<p>— Nie będę miał zbyt wiele czasu, bo muszę załatwić
inne sprawy, więc tak się umówmy, że organizacją zajmie
się Wandryszewski, a sprawozdania będzie składał nie
mnie, tylko panu, rozumiesz pan? A pan będzie gadał ze
mną i referował, i moje rozporządzenia powtarzał tamtemu.</p>
<p>— Tak będzie najlepiej — potwierdził Krzepicki.</p>
<p>— Umiejętność kierowania, panie Krzepicki, zapamiętaj to pan sobie, polega na umiejętności szybkiej decyzji!</p>
<p>W hotelu zastał Ulanickiego, który powitał go tubalnym
„na zdar!”</p>
<p>— Wiesz, Nikusiu, że jeszcze mi we łbie huczy po
wczorajszej bibie. Ale! Czyś ty złożył już wizyty?</p>
<p>— Jakie wizyty?</p>
<p>— No, wiesz, wypada. Premierowi, Jaszuńskiemu, Brożyńskiemu i jeszcze kilku, bo Terkowskiemu pewno nie
chcesz? Chociaż, wiesz, widziałem wczoraj, że on żalu do
ciebie nie ma.</p>
<p>— Sądzisz, że koniecznie trzeba?</p>
<p>— No, niby tak.</p>
<p>— Hm — zakłopotał się Dyzma — kiedy, wiesz, tak
samemu… Gdybyś ty ze mną poszedł…</p>
<p>— No, mogę pójść…</p>
<p>Ułożyli się, że jutro złożą wizyty, gdyż tego wieczora
musieli jeszcze odbyć konferencję w sprawie terminu
otwarcia banku i rozpoczęcia jego działalności.</p>
<p>W niespełna dwa tygodnie wstępne prace organizacyjne
znajdowały się już w pełnym biegu. Wyznaczono lokal
w nowym gmachu przy ulicy Wspólnej; przeznaczając na
biura banku dwa piętra oraz ośmiopokojowe mieszkanie
dla pana prezesa.</p>
<p>Wprawdzie sama ustawa była jeszcze wałkowana na
komisjach sejmowych, lecz nie ulegało wątpliwości, że obie
izby uchwalą projekt rządowy bez większych poprawek.</p>
<p>Dyzma nie miał z tym wszystkim kłopotu, gdyż wszelkie sprawy załatwiali Wandryszewski i Krzepicki.</p>
<p>Ten ostatni okazał się nieoceniony. Zabrał się do pracy
z zapałem, a że istotnie nie brakło mu sprytu, przeprowadzał, co chciał, zasłaniając się wciąż stanowczo wypowiadanym zdaniem:</p>
<p>— Pan prezes tego sobie życzy.</p>
<p>Początkowo Wandryszewski i inni, niekontenci z wścibiania się Krzepickiego w najdrobniejsze kwestie, zapytywali Dyzmę, czy istotnie tak postanowił, a nie inaczej, lecz
Dyzma, chociaż częstokroć nawet nie wiedział, o co chodzi,
nieodmiennie powtarzał:</p>
<p>— Jak co mówi Krzepicki, to znaczy, że ja tak zdecydowałem i nie ma o czym gadać.</p>
<p>Toteż wkrótce musiano się pogodzić z wścibstwem
Krzepickiego. On sam zresztą zaprzyjaźnił się z panem
prezesem na dobre. Oczywiście stykając się z nim nieustannie, szybko zorientował się w licznych brakach swego szefa.
Te mu wszakże raczej szły na rękę, czyniąc sekretarza
niezbędnym dopełnieniem prezesa. Niemniej Dyzma i wobec Krzepickiego stale się trzymał na baczności, a że był
otoczony ogólnym podziwem i szacunkiem, że wciąż rosły
jego potężne wpływy i stosunki, Krzepicki przyznawał mu
w duchu posiadanie jakiejś tajemniczej siły i dziwnego
umysłu.</p>
<p>Często dziwiły go wprawdzie momenty jakby przyćmienia umysłu Nikodema, kiedy zdawał się nie orientować w najprostszych sprawach, lecz doszedł do przekonania, że pan prezes umyślnie „udaje frajera”, by tym
lepiej przyłapać podwładnych na jakichś kombinacjach.
Zresztą wiedział, że jego pozycja zależy wyłącznie od
prezesa, że znowu osiadłby na lodzie, gdyby tylko kto
inny został prezesem, że w jego interesie leży wzmacnianie stanowiska swego szefa, i robił wszystko, by jego
osobę otoczyć aureolą nieprzystępności i olimpijskości.</p>
<p>To znowuż całkowicie konweniowało Dyzmie.</p>
<p>Oszałamiające zaszczyty, jakie nań spadły, wprawdzie
utwierdziły go w przekonaniu, że sam siebie dotychczas nie
doceniał, lecz w najmniejszym stopniu nie zmniejszyły jego
ostrożności, wynikającej ze świadomości braków we własnej inteligencji, obyciu, wychowaniu i wykształceniu. Najswobodniejszym był w stosunku do Krzepickiego, lecz i tu
zawsze starał się być tajemniczym.</p>
<p>Wkrótce zasłynął dzięki temu jako „najmałomówniejszy
człowiek w Polsce”. Jedni kładli to na karb angielskiego
sposobu bycia, inni przyjęli do wiadomości to, co powiedział
na fajfie u premiera, gdy go panie nagabywały o rozmowę:</p>
<p>— Nie mam o czym mówić.</p>
<p>Oczywiście, kto ma tyle do myślenia, nie ma nic do
mówienia.</p>
<p>Ponieważ wszakże Nikodema, chociaż tego po sobie nie
pokazywał, doprowadzała nieraz do rozpaczy jego nieznajomość różnych form i nierozumienie wielu słów, postanowił uzupełnić zasób swej wiedzy.</p>
<p>W tym celu wstąpił do jednej z księgarni na Świętokrzyskiej i nabył trzy dzieła: „Słowniczek wyrazów obcych”,
„Encyklopedię Powszechną” oraz „Bon-ton”.</p>
<p>Zwłaszcza ta ostatnia książka oddawać mu poczęła
wielkie usługi. Zaraz pierwszego dnia znalazł w niej rozwiązanie tajemnicy, dlaczego Ulanicki kazał mu wrzucić do
skrzynki u premiera nie jeden, lecz dwa bilety wizytowe.</p>
<p>Co do „Słowniczka”, używał go systematycznie. Każde
słowo, którego znaczenia nie znał, zapamiętywał, by później odszukać objaśnienie.</p>
<p>Natomiast do encyklopedii zabrał się z całą systematycznością. Zaczął ją czytać od początku i do wyjazdu zdążył
dojść do litery „f”. Nie bawiła go wprawdzie ta lektura, lecz
widząc doraźne jej skutki w obcowaniu z ludźmi, postanowił wszystko przeczytać do końca.</p>
<p>Było to bodaj jedyne zajęcie Nikodema w owym okresie,
jeżeli nie liczyć lektury listów Niny. Codziennie otrzymywał przynajmniej jeden. Były to listy długie i Dyzma,
chociaż przyznawał, że są piękne, w końcu stracił cierpliwość i przestał je czytać. Zaglądał tylko na koniec,
gdzie bywały zwykle informacje. Z nich dowiedział się, że
Kunicki nie zamierza wyrzec się genialnego administratora, lecz uważa, że Nikodem będzie mógł łatwo pogodzić
stanowisko prezesa banku ze stanowiskiem plenipotenta,
gdyż Kunicki absolutnie żadnych zajęć mu nie narzuca,
pozostawiając wolną rękę.</p>
<p>Nina bardzo się tym cieszyła i błagała Dyzmę, by na to się
zgodził. Nikodem długo namyślał się, lecz zdecydował się
przyjąć propozycję dopiero wówczas, gdy Krzepicki z całą
stanowczością stwierdził, że od przybytku głowa nie boli.</p>
<p>Nie napisał o tym Ninie, gdyż zgodnie z jej prośbą
w ogóle do niej nie pisywał. W Koborowie listy zawsze
przechodziły przez ręce Kunickiego i Nina obawiała się, by
ten nie otworzył koperty, jak to już przed paru laty zdarzyło
się z listami Kasi.</p>
<p>Urządzeniem mieszkania pana prezesa zajmował się
Krzepicki, i to z taką energią, że w ciągu dwóch tygodni
wszystko było wykończone i Nikodem przeprowadził się
z hotelu na Wspólną.</p>
<p>Nazajutrz wyjechał do Koborowa, by zabrać rzeczy i rozmówić się z Kunickim.</p>
<p>Była to niedziela, a że zapomniał zadepeszować po
konie, musiał iść pieszo. Odległość nie przekraczała dwóch
kilometrów, a że ranek był piękny, przechadzka ta Dyzmie
sprawiła nawet przyjemność.</p>
<p>W pobliżu tartaku spotkał starszego majstra z papierni,
który z szacunkiem ukłonił się Dyzmie. Dyzma przystanął
i zapytał:</p>
<p>— Cóż tu u was słychać w Koborowie?</p>
<p>— Dzięki Bogu, nic nowego, proszę pana administratora.</p>
<p>— Nie jestem już administratorem, tylko prezesem
banku. To nie czytaliście tego w gazecie?</p>
<p>— Czytaliśmy, a jakże, że nas taki zaszczyt spotkał.</p>
<p>— No więc? Więc mówi się do mnie „panie prezesie”.
Rozumiecie?</p>
<p>— Rozumiem, panie prezesie.</p>
<p>Dyzma włożył ręce w kieszenie, kiwnął głową i ruszył
dalej. Po paru krokach odwrócił się jednak i zawołał:</p>
<p>— Hej, człowieku!</p>
<p>— Słucham, panie prezesie.</p>
<p>— A pan Kunicki jest w pałacu?</p>
<p>— Nie, panie prezesie, pan dziedzic pewnikiem w Siwym Borku, bo tam kolejkę zakładają.</p>
<p>— Przecież dziś niedziela, święto.</p>
<p>— O, u pana dziedzica to święto jest wtedy, jak roboty
nie ma, panie prezesie — rzekł majster z gorzką ironią.</p>
<p>Dyzma nasrożył się.</p>
<p>— Tak powinno być. Praca to grunt! A wy to byście
wiecznie świętowali. Naród z was taki.</p>
<p>Założył ręce na plecy i poszedł w stronę pałacu.</p>
<p>Drzwi frontowe były zamknięte i dopiero po kilku
dzwonkach otworzył je lokaj, który struchlał, ujrzawszy
minę Dyzmy.</p>
<p>— Co do cholery, powymieraliście tutaj! Dodzwonić się
nie można!</p>
<p>— Moje uszanowanie jaśnie panu, przepraszam najmocniej, byłem w kredensie.</p>
<p>— Co w kredensie! Bałwanie jeden! Pół godziny czekam, a on w kredensie. Bydlę nieskrobane! No, zdejmujże
palto, co patrzysz jak wół na malowane wrota. Gdzie pani?</p>
<p>— Nie ma, proszę pana administratora, jaśnie pani
pojechała do kościoła.</p>
<p>— Po pierwsze, nie żaden pan administrator, tylko pan
prezes, ćwoku jeden, a po drugie, to jak państwa nie ma, to
wy tutaj sobie święto urządzacie, próżniaki! Nie ma święta!
Święto jest wtedy, jak roboty nie ma, rozumiesz! Za mordę
was trzeba trzymać! No, czego stoisz?</p>
<p>Lokaj ukłonił się i wyśliznął się do hallu.</p>
<p>— Za mordę tych draniów trzeba trzymać — mruczał
Dyzma do siebie — inaczej na łeb włażą.</p>
<p>Włożył ręce w kieszenie i zaczął chodzić. Wszystkie
pokoje były już sprzątnięte, w sypialni Kunickiego natomiast na środku pokoju stała szczotka do zamiatania.
Zadzwonił i bez słów wskazał służącemu szczotkę.</p>
<p>— Uch, cholera! — burknął, gdy ten zniknął za drzwiami.</p>
<p>Obszedł cały parter i wszedł na górę. W saloniku Niny
były otwarte okna. Nie był tu jeszcze nigdy i z ciekawością
zaczął oglądać meble, obrazy, fotografie.</p>
<p>Tych najwięcej było na biurku. Nikodem usiadł na
małym foteliku i przyglądał się im. Od niechcenia spróbował otworzyć szufladę, lecz była zamknięta. Druga też,
natomiast środkowa była otwarta.</p>
<p>„Co też ona tu ma?” — pomyślał i odsunął szufladkę do
połowy.</p>
<p>Wewnątrz panował takiż uderzający ład, jak i na biurku.
W opaskach z niebieskich i zielonych wstążek leżały listy.
Zaczął je przeglądać. Były to przeważnie listy koleżanek
Niny z klasztoru, niektóre były pisane po francusku.</p>
<p>Tuż obok leżała książka, oprawna w płótno. Zajrzał. Był
to rękopis pisany ręką Niny. Więcej niż połowa kartek było
czystych.</p>
<p>„Pamiętnik” — pomyślał i zaciekawił się.</p>
<p>Wziął go i usiadł na oknie, by w porę zobaczyć nadjeżdżający powóz.</p>
<p>Na pierwszej kartce widniał aforyzm:</p>
<quote>
<p>Wszystko zrozumieć — to wszystko przebaczyć.</p>
</quote>
<p>Na odwrocie zaczynał się tekst:</p>
<quote>
<p>Przystępuję do pisania tego, co jest tak ośmieszone: pamiętnik. Nie, to nie będzie mój pamiętnik. Pitigrilli powiada, że człowiek piszący pamiętnik przypomina takiego,
który po wytarciu nosa przygląda się chusteczce. Nie ma
racji. Bo czyż chodzi o spisywanie zdarzeń? A nawet
wrażeń? Przecież ja na przykład będę pisała jedynie po to,
by ujrzeć swoje myśli w konkretnym ich wyrazie. Wydaje
mi się, że w ogóle myśl nie wyrażona słowem czy pismem
nie może być myślą sformułowaną, skonkretyzowaną.</p>
<p>I drugie kłamstwo o pamiętniku zdaje się, że to Oskar
Wilde stwierdził, iż piszący pamiętnik czyni to świadomie,
a w najlepszym wypadku podświadomie, jedynie po to, by
ktoś mógł kiedyś to przeczytać.</p>
<p>Mój Boże! Widocznie nie przyszło mu na myśl, że może
istnieć człowiek nie mający na świecie nikogo, nikogo
w całym przeraźliwym tego słowa znaczeniu!</p>
<p>Dla kogóż mogłabym pisać? Dla niego? Dla tego, który
właśnie jest równoznaczny ze straszną pustką, otaczającą
mnie, z pustką, nie dającą się niczym zapełnić. Dla dzieci?
Nie mam ich i niestety nigdy nie będę miała. Więc dla
rodziny, która się odsunęła ode mnie, czy dla półobłąkanego Żorża?</p>
<p>Kasia?… Och, nigdy! Jesteśmy na dwóch biegunach, ona
mnie nigdy nie zrozumie. Cóż z tego, że mnie tak kocha. Czy
można w ogóle kochać, nie rozumiejąc? Sądzę, że nie.
Zresztą czyż to jest miłość? Jeżeli nawet tak, to miłość
stojąca na bezwstydnie niskim poziomie. Nieraz myślałam,
że gdybym wskutek jakiegoś przypadku została oszpecona… Kasia… Cóż, czym ona jest właściwie dla mnie?
Dlaczego ja, która przy świetle dziennym przeklinam
ubiegłą noc, nie umiem obronić się przed tą nocą, obronić
się, oczywiście, przed własną słabością?</p>
</quote>
<p>Nikodem, wzruszył ramionami.</p>
<p>„Ot, ględzi i tyle. Co to wszystko ma znaczyć?”</p>
<p>Przewrócił kilka kartek.</p>
<p>Pamiętnik był pisany bez podania dat. Na jednej z dalszych stron znalazł krótką wzmiankę o pobycie za granicą,
dalej rozmyślania na temat muzyki, później znowu o jakiejś
Bilitis i o jakiejś Mnazidice. (Pewno kuzynki czy koleżanki
Niny).</p>
<p>Chciał znaleźć coś o sobie. I rzeczywiście, po przeczytaniu kilkudziesięciu kart ujrzał swoje nazwisko.</p>
<p>„No, zobaczymy” — pomyślał z zaciekawieniem i zaczął
czytać:</p>
<quote>
<p>Poznałam dziś nowego człowieka. Nazywa się dziwnie:
Nikodem Dyzma. Jest w tym brzmieniu coś tajemniczego
i niepokojącego. Ma opinię silnego człowieka. Wydaje mi się
słuszna. Wyglądałby dobrze z batem Nietzschego w ręku.
Po prostu emanuje zeń maskulinizm. Może zbyt brutalny,
może zbyt symplicystyczny, lecz tak potężny, że musi
sugestionować. Kasia powiada, że on jest <emph>brusque</emph> i trywialny. W pierwszym ma rację. Co do drugiego, nie
wyrobiłam jeszcze sobie zdania. Podoba mi się.</p>
</quote>
<p>Nikodem uśmiechnął się, wyjął notes i starannie zapisał
wszystkie słowa niezrozumiałe.</p>
<p>„No, co dalej…”</p>
<p>Dalej było kilka stron zajętych opisem jakiegoś snu
i sprzeczki z Kasią. Tu zatrzymał się, gdyż znowu była
wzmianka o nim:</p>
<quote>
<p>Ona tego nie rozumie. Nienawidzi pana Nikodema,
gdyż jej stosunek do życia jest zawsze patologiczny. Czymże
jestem poza swoją kobiecością? Przecież po to istnieję.
Właśnie mój intelekt, moje wyrobienie artystyczne, słowem,
wszystko ma służyć mojej kobiecości, nie odwrotnie. Cóż
dziwnego, że działa na mnie — przyznaję — nie tylko
psychicznie, lecz i fizycznie obecność mężczyzny. Mój Boże,
czyż ja wiem, może rzeczywiście gdyby to był inny, równie
zdrowy i normalnie męski człowiek, równie silnie działałby
na mnie.</p>
</quote>
<p>„Widzisz ją! — pokręcił głową Nikodem — byle portki,
to już jej wystarczy”.</p>
<p>Wyjrzał przez okno i przekonał się, że może czytać
bezpiecznie.</p>
<p>Było teraz kilkanaście kart świeżo zapisanych, gdyż
atrament nie zdążył jeszcze sczernieć.</p>
<quote>
<p>Dziś wyjechał do Warszawy, wezwany przez premiera.
Jakże dziwnym uczuciem jest tęsknota. Wprost wypija
spokój duszy. Czy będzie mnie tam zdradzał? Nie wiem,
tak dalece go nie znam! Gdy o nim myślę, utwierdzam
się w przeświadczeniu, że treścią jego istoty jest jakaś
tajemnica, tajemnica, która zamknęła go jak konchę. Kto
wie, czy pod największym ciepłem promieni koncha kiedykolwiek się otworzy? I czy, wreszcie otwarta, nie przerazi
mnie?</p>
<p>Nie wiem. Właściwie mówiąc, nic o nim nie wiem, poza
tym, że pragnę go każdym nerwem i niemal każdą myślą.
On tak mało mówi, tak mało i tak prosto, że doprawdy
można by go posądzić o brak inteligencji, gdyby nie
codzienne dowody, że pod szeroko sklepionym czołem trwa
nieustanna praca nieprzeciętnego mózgu. Kasia twierdziła, że on nie jest kulturalny. Nieprawda. Jest może
nieucywilizowany, może ma pewne braki w wychowaniu,
braki — przyznaję — zastanawiające, jeżeli chodzi o byłego oksfordczyka. Może to być jednak równie dobrze specjalna maniera. Coś w rodzaju manifestacyjnego lekceważenia form dla tym mocniejszego podkreślenia wagi, jaką się
przywiązuje do treści. To samo widoczne jest w jego
sposobie ubierania się. Jest niewątpliwie dobrze zbudowany, a tylko dzięki ubraniu wygląda niezgrabnie. Zastanawiałam się nad tym, czy jest ładny? Raczej nie. Czyż chodzi
mi o jego urodę? Jest męski, hipnotyzuje mnie swą męskością. Wolałabym, by miał ładniejsze ręce. Wysyłam dziś
długi list. Brak mi bardzo jego obecności.</p>
</quote>
<p>Na drugiej kartce rękopis zaczynał się od dłuższego
zdania w języku francuskim, po czym Nikodem przeczytał:</p>
<quote>
<p>Stało się nieszczęście. Myślałam, że zemdleję, gdy przeczytałam dzienniki. Drżę na samo przypuszczenie, że może
nie wrócić już do Koborowa.</p>
</quote>
<p>— To się kobita we mnie wklepała! — mruknął do siebie
Dyzma i pomyślał, że chociaż to mile łechcze ambicję,
jednak może się z czasem stać niewygodne.</p>
<quote>
<p>Leon wysłał doń depeszę gratulacyjną. Boże, gdybyż on
przyjął propozycję Leona i został ze mną. Myślałam
o ewentualności zamieszkania w Warszawie.</p>
<p>Nie, to jest niepodobieństwo. Bałabym się wyjść na ulicę,
by nie spotkać cioci Przełęskiej czy kogoś z dawnych
znajomych.</p>
<p>Nie umiałabym im spojrzeć w oczy, a jednak nie
potrafiłabym tym bardziej zrezygnować z widywania
jego.</p>
</quote>
<p>Na następnej stronie była jeszcze krótsza notatka;</p>
<quote>
<p>Nie spałam całą noc. Boże! Przecie on teraz może stać się
bogaty!!!</p>
<p>Czy mnie kocha?</p>
<p>Gdy go pytałam, odpowiedział krótko: „Tak”.</p>
<p>A to może znaczyć bardzo wiele. Może też nic nie
znaczyć…</p>
</quote>
<p>Nikodem przewrócił kartkę i spojrzał w okno.</p>
<p>W końcu alei ujrzał zbliżający się samochód. Wracał
Kunicki.</p>
<p>Szybko wstał, złożył pamiętnik Niny i wsunął go do
szuflady na dawne miejsce, po czym, starając się zachowywać jak najciszej, wyszedł na korytarz i zbiegł ze schodów.</p>
<p>W samą porę, bowiem drzwi frontowe właśnie się otwierały i ujrzał w nich sylwetkę z rozkrzyżowanymi ramionami.</p>
<p>Wpadł w objęcia Kunickiego.</p>
<p>— Kochany, kochany panie Nikodemie! Nareszcie, nareszcie! Serdeczne gratulacje. Czy otrzymał pan moją
depeszę? I jakże? Organizuje pan ten bank z rozmachem!
Prasa pisze o panu z najwyższym uznaniem! Serdecznie
winszuję. Sam pan najlepiej wie, że mu życzę wszystkich
pomyślności.</p>
<p>— Dziękuję.</p>
<p>— Niechże pan siada, kochany panie Nikodemie, kochany panie prezesie! Ja mam dla pana pewną propozycję.</p>
<p>Usadowił Dyzmę w fotelu i zapytał:</p>
<p>— A może pan chciałby wypocząć?</p>
<p>— Nie. Nie zmęczyłem się.</p>
<p>— No, to dzięki Bogu. Tedy niech mnie pan zechce
wysłuchać. Z góry proszę, by pan nie dawał natychmiastowej odpowiedzi, jeżeli ta odpowiedź ma być odmowna.
Dobrze?</p>
<p>Nikodem uśmiechnął się i przymrużył oko.</p>
<p>— A jakbym tak zgadł, co mi pan chce zaproponować?
Co?</p>
<p>— Chyba niemożliwe? — zastanowił się Kunicki.</p>
<p>— A pan chciałby, żebym ja został i nadal administratorem, nie?</p>
<p>Kunicki zerwał się i znowu chwycił Dyzmę w objęcia.</p>
<p>Zaczął obszernie motywować swój plan, aż udowodnił
jak dwa razy dwa — cztery, że Nikodem powinien zgodzić
się.</p>
<p>— Przecie prezes banku, kochany panie Nikodemie, to
nie urzędnik państwowy, ale szef przedsiębiorstwa, może
dowolnie dysponować swoim czasem…</p>
<p>Nikodem udawał, że się waha, lecz po kilku minutach
zgodził się, pod tym jednak warunkiem, by Kunicki nie
chwalił się nikomu, że pan prezes banku zbożowego jest
u niego administratorem.</p>
<p>Warunek oczywiście został przyjęty z całym zrozumieniem jego nieodzowności.</p>
<p>Gdy rozmawiali o tym, wróciła pani Nina.</p>
<p>Nie powiedziała nic na powitanie, lecz wyraz jej szeroko
otwartych oczu był tak wymowny, że Kunicki musiałby nie
mieć za grosz zmysłu spostrzegawczego, gdyby tego nie
zauważył.</p>
<p>Możliwe jednak, że nastrój, w którym się znajdował
z racji nadspodziewanej zgody Dyzmy, zbytnio zwracał jego
uwagę na szczęśliwy obrót sprawy, gdyż z miejsca i hałaśliwie zaczął opowiadać żonie, jak bardzo się cieszy z tego, że
kochany pan Nikodem nie porzuca Koborowa na łaskę losu,
że, owszem, będzie czuwał nad jego interesami i obiecał
często tu zaglądać.</p>
<p>— I ja bardzo się cieszę — powiedziała krótko Nina, po
czym przeprosiła ich i poszła się przebrać, gdyż obiad
w niedzielę podawano o drugiej.</p>
<p>Dzień, ku z trudem ukrywanemu niezadowoleniu Niny,
spędzili we trójkę. Kunicki żywo interesował się bankiem
i terminem rozpoczęcia jego działalności. Mówił dużo o ogólnym kryzysie, skarżył się na nadmierne podatki, na ciężar
świadczeń socjalnych, lecz już nie martwił się urodzajem,
który wypadł w tym roku wręcz świetnie.</p>
<p>Po kolacji pojechali na spacer samochodem. Wieczór był
wyjątkowo piękny, a droga wśród lasu, naświetlona srebrem księżyca, miała jakiś tajemniczy urok. Nina rozmarzona wtuliła się w poduszki auta, nawet Nikodem odczuwał
coś niezwykłego w tym pędzie. Tylko Kunicki nie przestawał mówić.</p>
<p>Po dziesiątej byli już w domu. Nina szybko pobiegła na
górę, jej mąż odprowadził Dyzmę do jego pokoju, życząc
przyjemnej nocy.</p>
<p>Nikodem zaczął się rozbierać.</p>
<p>Teraz dopiero mógł w spokoju zastanowić się nad tym,
co przeczytał w pamiętniku Niny. Trudno mu było zdobyć
się na wyraźną o tym opinię. Jedno nie ulegało wątpliwości:
zakochała się w nim na umór i miała nadzieję, że się z nią
ożeni.</p>
<p>Najbardziej kontent był z tego, że nie połapała się ani co
do Oksfordu, ani co do jego inteligencji. Widocznie jego
system był bez zarzutu. Ale co do ożenku…</p>
<p>Właściwie mówiąc, pierwszy raz zamyślił się nad tym
poważnie. No, prawda, podobała się mu, mieć żonę hrabiankę to też nie w kij dmuchał. Żaden z tych wielkich
dygnitarzy nie jest żonaty z arystokratką… Tylko, z drugiej
strony, żenić się z kobietą, która nic nie ma, a ma takie
potrzeby… Tych sukien!… Trzy razy na dzień się przebiera, za granicę jeździ, pierścionki i bransolety zmienia…
A przecie Kunicki w razie rozwodu złamanego grosza jej
nie da…</p>
<p>Wprawdzie z banku jest duża pensja, ale ta też nie
wystarczy. Zresztą, kto wie, mogą go przecie z tego prezesostwa wylać, a wówczas co zrobi z tą babą na karku?… Żeby
to Kunicki pomimo rozwodu zatrzymał go jako administratora!… Ale ba, o tym nie ma gadania.</p>
<p>I jeszcze jedno: co będzie z tym zwariowanym jej bratem.
Trzeba będzie i tego gagatka wziąć na kark…</p>
<p>Zgasił światło i podciągnął kołdrę pod brodę.</p>
<p>Myśl o Ponimirskim zdecydowała ostatecznie.</p>
<p>— Nie ma głupich — powiedział i przewrócił się na drugi
bok.</p>
<p>Już zasypiał, gdy nagle do uszu jego dobiegł szmer
kroków na żwirowej alejce.</p>
<p>„Co za cholera tam się włóczy po nocy?” — pomyślał
podnosząc głowę.</p>
<p>Nagle struchlał.</p>
<p>Wśród fantastycznych smug cienia, gałęzi zmieszanych
z bladymi plamami księżyca ujrzał wyraźnie jakąś postać
stojącą przy oszklonych drzwiach od parku…</p>
<p>„Złodziej!” — przemknęło mu przez głowę.</p>
<p>Postać stała chwilę nieruchomo, nagle podniosła rękę
i rozległo się pukanie.</p>
<p>Nikodemowi przebiegły mrówki po grzbiecie i nagle
olśniła go myśl:</p>
<p>„Ponimirski! Zwariował całkiem i przyszedł mnie zabić”.</p>
<p>Pukanie powtórzyło się na ten raz głośniej. Dyzma nie
ruszał się, po prostu bał się poruszyć. Dopiero gdy zobaczył,
że klamka się ugięła, a drzwi nie otworzyły się (więc są
zamknięte!), uspokoił się.</p>
<p>To go ośmieliło. Cichutko wstał i idąc pod ścianą zbliżył
się do drzwi. Ostrożnie wychylił głowę tak, by nie móc być
dostrzeżonym.</p>
<p>Omal nie krzyknął ze zdziwienia.</p>
<p>Za drzwiami stała Nina.</p>
<p>Szybko nałożył spodnie od pidżamy i otworzył drzwi.
Cicho wsunęła się do pokoju i zarzuciła mu ręce na
szyję.</p>
<p>Pociągnął ją w stronę łóżka.</p>
<p>— Nie, nie — oparła się stanowczo — błagam cię, nie to…
Siądźmy sobie tu… Tak cię kocham za to, że umiesz
zrozumieć to moje może nawet przewrażliwienie na tym
punkcie. Kochasz mnie?</p>
<p>— Kocham.</p>
<p>— Mój najsłodszy…</p>
<p>Zaczęło się opowiadanie o tęsknocie, o nadziei, o radości,
opowiadanie często przerywane pocałunkami.</p>
<p>— I wiesz, musiałam przyjść, nie zasnęłabym, gdybym
dziś jeszcze nie przytuliła się do ciebie, nie powiedziała ci,
jak mi dobrze i spokojnie, gdy jesteś przy mnie, gdy mam tę
pewność, że żadna inna nie kradnie mi ciebie. Powiedz,
zdradzałeś mnie?</p>
<p>— Nie.</p>
<p>— Na pewno?</p>
<p>— Jak dotychczas — na pewno.</p>
<p>— Powiedz — nalegała — czy nie masz w Warszawie
dawnej kochanki.</p>
<p>Zapewnił ją, że nie ma, w nagrodę za to został ponownie
wycałowany.</p>
<p>Zły był na siebie, że zabrakło mu stanowczości, obawiał
się nawet, czy Nina po wyjściu od niego nie nazwie go
fujarą, co to cacka się z kobietą.</p>
<p>Tymczasem ona zaczęła mówić o jego nowym stanowisku i o tym, czy teraz nie mogliby pobrać się.</p>
<p>Trzeba było dyplomatyzować. Nikodem zastanowił się
i odparł, że na razie muszą poczekać, bo jego dochody
jeszcze nie są wystarczające.</p>
<p>— A po drugie, sama mówiłaś, że nie chcesz mieszkać
w Warszawie, a przecie ja muszę tam mieszkać.</p>
<p>Nina zmartwiła się. Prawda… chyba żeby zamieszkali
gdzieś pod Warszawą. Nikodem mógłby dojeżdżać samochodem. Zaczęła układać plany na przyszłość.</p>
<p>Nikodem poczuł senność, a że bał się zasnąć, zapalił
papierosa.</p>
<p>— Ach — mówiła — i dzieci będziemy mieli. Jakaż to
rozkosz, jakie to szczęście mieć dzieci. Powiedz, kochanie,
lubisz dzieci?</p>
<p>Dyzma nie cierpiał dzieci i odparł:</p>
<p>— Bardzo lubię.</p>
<p>— Ach, to cudownie! Będziemy mieli dużo dzieci…</p>
<p>— Słuchaj — przerwał jej — a czy twój mąż nie spostrzeże, żeś ty wyszła ze swojej sypialni?</p>
<p>Zaniepokoiła się. Istotnie zbyt długo tu siedzi. Ostatecznie jest to jej obojętne, lecz pragnęłaby uniknąć awantury.</p>
<p>Pożegnali się czule i wyszła.</p>
<p>Dyzma położył się do łóżka, naciągnął kołdrę na głowę
i mruknął:</p>
<p>— Ee… do cholery z taką miłością.</p>
</div>

<div type="chapter"><head>Rozdział dziesiąty</head>
<p>Państwowy Bank Zbożowy prosperował świetnie. Eksperyment ekonomiczny udał się ponad wszelkie przewidywania. Zwróciło to baczną uwagę innych państw europejskich, a prasa zagraniczna, a zwłaszcza w krajach rolniczych, domagała się od swoich rządów zastosowania
„metody prezesa Dyzmy”.</p>
<p>Sam pan prezes stał się osobistością cieszącą się uznaniem sfer rządowych, a nawet opozycja traktowała go
z szacunkiem, od czasu do czasu nie skąpiąc mu komplementów.</p>
<p>I nic w tym dziwnego.</p>
<p>Państwowy Bank Zbożowy dzięki jego żelaznej ręce był
podawany jako wzór sprawnej organizacji, oszczędnej
a mądrej gospodarki i rozmachu w akcji.</p>
<p>Nadto zasłynęła pracowitość prezesa Dyzmy.</p>
<p>Człowiek ten odznaczał się bowiem nie tylko zdumiewającą pomysłowością, lecz pracowitością niezwykłą. Jego
gabinet był niedostępnym sanktuarium, do którego niezmiernie rzadko wpuszczani byli interesanci. Jedynie sekretarz Krzepicki miał tam wstęp nieograniczony. On to
codziennie przedkładał prezesowi sprawozdania poszczególnych szefów działów, on referował korespondencję,
prasę i wszystkie sprawy bieżące.</p>
<p>Codziennie o godzinie jedenastej zjawiał się u pana
prezesa dyrektor Wandryszewski na krótką konferencję.
Konferencja zaś polegała na tym, że dyrektor przedstawiał
najbardziej skomplikowane sprawy, normalnie wymagające długiego i gruntownego namysłu, zaś prezes Dyzma
nieodmiennie natychmiast wydawał ostateczną decyzję:</p>
<p>— Tę propozycję odrzucić.</p>
<p>Albo też:</p>
<p>— Załatwić przychylnie.</p>
<p>Początkowo dyrektor miał daleko idące wątpliwości,
jednakże z biegiem czasu ku swemu najwyższemu zdumieniu przekonał się, że decyzje prezesa zawsze są najszczęśliwsze.</p>
<p>Oczywiście, nie przypuszczał nawet, by w tych decyzjach jakąkolwiek rolę mogły odgrywać rozmowy prezesa
z sekretarzem Krzepickim.</p>
<p>W tymże czasie patera do biletów wizytowych w prywatnym mieszkaniu prezesa Dyzmy zaczęła napełniać się
kartami, na których widniały nazwiska nie tylko wszystkich grubych ryb politycznych i finansowych, lecz i bardzo
liczne nazwiska arystokratyczne. Nikodem własnoręcznie,
za każdym razem, gdy inne bilety przykrywały kartę
księcia Tomasza Roztockiego, wydobywał ją i kładł na
samym wierzchu.</p>
<p>Wizyty przyjmował rzadko, tłumacząc się nawałem
pracy. Niemniej jednak rewizytował wszystkich, bacząc,
by ściśle przestrzegać przepisów zawartych w księdze
„Bon-ton”.</p>
<p>Stosunki z panią Przełęską i magiczne słowo „Oksford”
otwarły przed Nikodemem wszystkie drzwi pluto- i arystokracji. Książę Tomasz nazywał go głośno nowoczesnym
Wokulskim, a multimilioner Zbigniew Szwarcnagel — Neckerem dwudziestego wieku.</p>
<p>Toteż za rzecz normalną uznano, że gdy powstał ostry
zatarg między rządem z jednej a przemysłem naftowym
z drugiej strony, obie z ufnością zwróciły się do prezesa
Dyzmy, prosząc o arbitraż. Sprawa została przezeń rozstrzygnięta po Salomonowemu. Najpierw zwlekał z decyzją,
co zapewniło mu wdzięczność przemysłowców, następnie
zaś uznał, że premie wywozowe na ropę nie mogą być
stosowane, co zadowoliło rząd.</p>
<p>Z racji tego arbitrażu prasa ponownie zamieściła podobiznę Nikodema, z czego ten nie cieszyłby się wcale, gdyby
mógł przewidzieć, jakie to da skutki i w jak prędkim czasie.</p>
<p>Pewnego dnia urzędował w swym gabinecie, pochłonięty lekturą kroniki kryminalnej w sensacyjnych dziennikach, gdy dobiegły go podniecone głosy z sąsiedniego
pokoju, który był gabinetem Krzepickiego.</p>
<p>Wyraźnie ktoś chciał uzyskać audiencję u prezesa
i wbrew wyprosinom Krzepickiego ośmielał się robić awanturę.</p>
<p>Zirytowało to Dyzmę. Zerwał się i otworzył drzwi.</p>
<p>— Cóż to za wrzask, do diabła!</p>
<p>Krzepicki, który stał tuż przy drzwiach, zameldował:</p>
<p>— Panie prezesie, tu jakiś Bączek czy Boczek chce
gwałtem…</p>
<p>Nie dokończył, gdyż gruby, niski człowiek wysunął się
przed niego i zawołał:</p>
<p>— Serwus, panie Nikodemie, to ja.</p>
<p>Dyzma poczerwieniał. Przed nim z wyciągniętą łapą stał
pan naczelnik urzędu pocztowego z Łyskowa. Trzeba było
opanować się.</p>
<p>— A dzień dobry — powiedział — proszę wejść.</p>
<p>Zamknął drzwi, lecz licząc się z tym, że Krzepicki może
podsłuchiwać, odprowadził gościa w najdalszy kąt pokoju i,
siadając na kanapie, wskazał mu krzesło.</p>
<p>— Czego pan chce, panie Boczek?</p>
<p>Boczek teraz dopiero uczuł się onieśmielony.</p>
<p>— Ja tak po starej znajomości, panie Nikodemie…</p>
<p>— Panie Boczek — przerwał Dyzma — do mnie prezes
Rady Ministrów mówi „panie Nikodemie”, a pan możesz
wysilić się na pana prezesa.</p>
<p>— Ja przepraszam, ale tak wyrwało się po dawnemu,
po koleżeńsku… panie prezesie.</p>
<p>— No, o tym pan zapomnij. Czego pan sobie życzy, panie
Boczek?</p>
<p>— Ot tak, z uniżoną prośbą przyjechałem do pana
prezesa, niby po starej znajomości.</p>
<p>— Dobrze, dobrze, więc co?</p>
<p>— O wstawienie się za mną. Od miesiąca już jestem
bez posady, a żona, dzieci…</p>
<p>— Wyleli pana?</p>
<p>— Zwolnili, eee…. panie Nik… panie prezesie, nasłali
wrogi jakąś komisję i tam był taki Skowronek z okręgu,
pies, nie człowiek, to on doszperał się jakichś nieporządków
w książce przesyłek wartościowych, w tej samej, wie pan,
co to pan kiedyś prowadził…</p>
<p>— Ciszej, do cholery, czego pan wrzeszczysz!</p>
<p>Boczek ze zdumieniem otworzył szeroko małe, zarośnięte tłustymi powiekami oczy. Wcale nie mówił zbyt
głośno, więc?… Czyżby jego dawny podwładny bał się, by
ktoś nie usłyszał, że… Boczek był dość sprytny, by to
spostrzec.</p>
<p>— No więc, czego pan chcesz?</p>
<p>— Prosiłbym pana prezesa o posadę, bo…</p>
<p>— Nie mam żadnych posad. Wszystko zajęte.</p>
<p>— Pan prezes żartuje. Na jedno kiwnięcie palcem wielmożnego pana prezesa…</p>
<p>— Ale ja nie myślę kiwać palcem, rozumiesz pan, panie
Boczek? Ani myślę! Dlaczegóż to mam kiwać, co? Niby
z jakiej takiej parady? Jak byłem pod panem, panie ładny,
to pan mnie traktowałeś, pan wyrażałeś się do mnie, a teraz
to koza do woza? Figa z makiem, o!</p>
<p>Boczek siedział ponury.</p>
<p>— Guzik panu, nie posadę! Widzisz go! Wielką szyszkę
kroił, a teraz w pas się zgina.</p>
<p>Nikodem w podnieceniu wstał i tupnął nogą.</p>
<p>— Wiesz pan, z kim masz do czynienia? Z panem
prezesem, z przyjacielem ministrów! Bałwan jeden! Wstać,
kiedy ja stoję!</p>
<p>Boczek, ociągając się, wstał.</p>
<p>— Ja pana mogę zaraz ze schodów kazać zrzucić na
zbity pysk! I nikt słowa nie powie! Wynoś się, pókim dobry,
i gębę na kłódkę, rozumiesz pan?! Ani słówkiem nikomu
o pańskiej z…j poczcie i o tym, że mnie znasz! Ani słówkiem!
A teraz wont!</p>
<p>Boczek nie ruszał się z miejsca i po chwili, patrząc
w podłogę, powiedział:</p>
<p>— Dobrze, ja pójdę… Tylko chciałem powiedzieć,
że co do zrzucenia ze schodów, to niby nie tak łatwo… Jest
jeszcze sprawiedliwość na świecie… A jakby w jakiej
gazecie napisali, że pan prezes swego byłego zwierzchnika…</p>
<p>— Co? — ryknął Dyzma.</p>
<p>— Czego pan krzyczy, panie prezesie, co pan myśli, że
mi pan język zawiąże? Teraz pańskie na wierzchu, ale
zobaczymy jeszcze. Idę… Do widzenia…</p>
<p>Ukłonił się i ruszył ku drzwiom.</p>
<p>— Czekaj pan! — zawołał Dyzma.</p>
<p>— Boczek stanął, patrząc spode łba.</p>
<p>— Czekam, panie prezesie.</p>
<p>— Co pan chciał zrobić?</p>
<p>— Cóż ja mogę zrobić?</p>
<p>— Uuu… gadzina! — Nikodem splunął na dywan.</p>
<p>Zatarł ślady nogą i siadając za biurkiem wziął słuchawkę telefonu. Wymienił jakiś numer i po chwili odezwał się:</p>
<p>— Tu mówi prezes Banku Zbożowego Dyzma. Dzień
dobry panu dyrektorowi.</p>
<p>…</p>
<p>— Dziękuję. Tak sobie. A, panie dyrektorze, czy nie
wsadziłby pan do swojej fabryki jednego faceta?…</p>
<p>…</p>
<p>— Owszem, niczego, zdolny… tak… tak… Nazywa się
Boczek, Józef Boczek.</p>
<p>…</p>
<p>— Więc zrobione?… Dziękuję bardzo… zależało mi,
owszem… Do widzenia.</p>
<p>Odwrócił się do uśmiechniętego Boczka i powiedział:</p>
<p>— No, niech tam pana szlag trafi. Dam panu miejsce.</p>
<p>— Dziękuję uprzejmie panu prezesowi.</p>
<p>— Tylko uważaj pan, panie Boczek — podszedł doń
i grubą pięść podniósł pod sam nos byłego szefa — tylko
uważaj pan: mordę na kłódkę!</p>
<p>— Rozumiem, panie prezesie, ani pary z gęby — ukłonił
się i dziobnął nosem w pięść Dyzmy.</p>
<p>Nikodem usiadł przy biurku i na kartce z notesu napisał
adres.</p>
<p>— Zgłosi się pan tam jutro o pierwszej.</p>
<p>— Dziękuję panu prezesowi.</p>
<p>Wyciągnął rękę na pożegnanie i cofnął ją, gdyż Nikodem
swoje wpakował do kieszeni.</p>
<p>Ukłonił się jeszcze raz bardzo nisko i wyszedł.</p>
<p>— Cholera! — zaklął Dyzma.</p>
<p>Widział w oczach Boczka nienawiść i chociaż był pewien, że teraz go nie wysypie, postanowił coś wymyślić na
zaradzenie niebezpieczeństwu.</p>
<p>Tymczasem wszedł Krzepicki z jakąś korespondencją
i z najnowszą plotką, dotyczącą jednego z buchalterów,
który pisze listy miłosne do maszynistki z działu korespondencji.</p>
<p>— Która to? — zapytał Nikodem.</p>
<p>— Taka ładna brunetka. Siedzi przy oknie.</p>
<p>— A co na to dyrektor?</p>
<p>— Nie wie o niczym.</p>
<p>— Czy nie wylać tego buchaltera?</p>
<p>Krzepicki wzruszył ramionami.</p>
<p>— Cii… po co? Szkoda go, żonaty, dzieciaty…</p>
<p>— To świnia! Powiedz mu pan, że ja wiem o wszystkim
i żeby uspokoił się z tymi romansami.</p>
<p>Krzepicki kiwnął głową i zaczął streszczać przyniesione
papiery.</p>
<p>Nikodem słuchał z roztargnieniem i wreszcie przerwał:</p>
<p>— A ona jest ładna?</p>
<p>— Kto?</p>
<p>— No ta brunetka.</p>
<p>— Bardzo ładna.</p>
<p>Dyzma uśmiechnął się szeroko.</p>
<p>— A względem tego?…</p>
<p>Krzepicki przysiadł na rogu biurka.</p>
<p>— Panie prezesie, czy to można o jakiej kobiecie coś
wiedzieć, che, che, che.</p>
<p>Nikodem klepnął go po kolanie.</p>
<p>— Z pana to też numer! Ale żeby pan wiedział, z jaką
kobietą ja miałem okoliczność, tobyś pan zdębiał!</p>
<p>— Chyba nie mówisz pan o pani Jaszuńskiej?</p>
<p>— Tfu, klempa!</p>
<p>— A ja ją znam?</p>
<p>— Znasz pan, nie, znałeś pan, jak jeszcze była panną.
No?…</p>
<p>— Pojęcia nie mam.</p>
<p>Nikodem podniósł palec i wyrecytował:</p>
<p>— Pani Kunicka.</p>
<p>— Nina?… Nina?… Niemożliwe!</p>
<p>— Daję słowo honoru.</p>
<p>— Niemożliwe…</p>
<p>Dyzma zatarł ręce.</p>
<p>— Pierwszoklaśna baba! Powiadam panu tipes-topes!…</p>
<p>— Niech się pan prezes nie gniewa, ale ja nigdy nie
uwierzę, żeby Nina puszczała się z każdym.</p>
<p>— A kto panu powiedział, że z każdym? Ze mną to nie
z każdym.</p>
<p>— A choćby z panem — upierał się Krzepicki. — Już ja
tam w swoim czasie próbowałem i nic. A teraz, jak ma
męża…</p>
<p>— Idźże pan do bani z takim mężem — zirytował się
Nikodem — stary piernik, gruchot, co ani be, ani me! A mnie
ona kocha, rozumiesz pan, zakochała się w trymiga!…</p>
<p>Krzepicki z niedowierzaniem oglądał zwierzchnika.
Znał subtelne usposobienie Niny i nie mógł sobie wyobrazić, jak ona…</p>
<p>— No co, nie wierzysz pan?</p>
<p>— Wierzę, po kobietach można się wszystkiego spodziewać.</p>
<p>W gruncie rzeczy pomyślał, że fakt ten jeszcze bardziej
potwierdza to, że prezes Dyzma włada jakąś tajemniczą
siłą, której on, Krzepicki, nie zna i nie rozumie, lecz której
objawy widzi na każdym kroku.</p>
<p>— W ogień rzuciłaby się za mną — dodał chełpliwie
Dyzma.</p>
<p>— A może pan prezes się ożeni?</p>
<p>Wzruszył ramionami.</p>
<p>— Goła.</p>
<p>— A Koborowo? Ona tam pewno ma jakąś część?</p>
<p>— Na papierze to niby całe Koborowo jej własność. Ale
tylko na papierze.</p>
<p>— Zaraz, bo już nie pamiętam, dlaczego?</p>
<p>Dyzma pokrótce wyjaśnił sytuację.</p>
<p>Krzepicki pokręcił głową.</p>
<p>— Hm, ciekawe…</p>
<p>Na tym urwała się rozmowa, gdyż zadzwonił telefon.
Dyrektor Wandryszewski prosił Krzepickiego, by zajrzał
doń na chwilę w ważnej sprawie.</p>
<p>Tegoż wieczora pan prezes Dyzma był na fajfie u księstwa Roztockich, w pierwszym salonie nie tylko w stolicy,
lecz i całego kraju. Z tego powodu Nikodem chciał nawet
nałożyć frak, żeby było uroczyściej i bardziej elegancko.
Ponieważ zaś „Bon-ton” wyraźnie nakazywał smoking, na
wszelki wypadek zadzwonił do Krzepickiego i za jego radą
zrezygnował z fraka.</p>
<p>Woźny bankowy Ignacy, pełniący jednocześnie funkcję
lokaja pana prezesa, otwierając przed nim drzwi oświadczył:</p>
<p>— Jaśnie pan prezes wygląda niczym Valentino!</p>
<p>— Dobrze, co?</p>
<p>— Wszystkie kobity: trup! — uderzył się w piersi Ignacy.</p>
<p>To dodało Dyzmie pewności siebie. W istocie miał dużą
tremę. Co innego ministrowie czy tam pani Przełęska, a co
innego prawdziwa wielka arystokracja. Kiedyś, jeszcze
w Łyskowie, wyobrażał sobie książąt i hrabiów tak, jak ich
poznał w najpiękniejszej powieści na świecie, w „Trędowatej”. Nawet śniło mu się raz, że sam jest ordynatem
Michorowskim i jako taki zdobywa względy młodszej panny Boczkówny, córki tego samego łajdaka Boczka. Od
czasu jednak pobytu w Koborowie i zawarcia znajomości
z tym zwariowanym hrabią nabrał obawy, że wszyscy
arystokraci będą go traktowali na sposób Ponimirskiego.</p>
<p>To wstrzymało go nawet na czas dłuższy przed
bywaniem w domach arystokratycznych, które go zapraszały. Ograniczał się do rzucania kart wizytowych i dopiero
wieczór dzisiejszy miał być pierwszą próbą.</p>
<p>Pocieszał się myślą, że w salonie księcia Roztockiego od
razu znajdzie oparcie o Jaszuńskiego i Waredę. Istotnie już
w sieni ujrzał tego ostatniego, oddającego garderobę służbie.</p>
<p>Przywitali się serdecznie i razem weszli po szerokich
marmurowych schodach na pierwsze piętro, gdzie już było
kilkanaście osób.</p>
<p>Tuż przy progu stał książę Tomasz, wysoki i smagły
brunet o siwiejących włosach. Rozmawiał z dwoma panami
po niemiecku.</p>
<p>— Uważasz, Nikuś — poinformował Wareda — ten
myszkowaty mały to baron Reintz, dyplomata berliński,
rekordzista samochodowy, wiesz?…</p>
<p>— Aha, a ten drugi?</p>
<p>— Hrabia Hieronim Koniecpolski. Wygląda jak burłak
znad Wołgi, bo podobno jego matka…</p>
<p>Nie dokończył, gdyż w tej chwili książę Tomasz spostrzegł Dyzmę i przeprosiwszy towarzyszy, zbliżył się ku
nowo przybywającym.</p>
<p>— Witam, witam, nareszcie pan prezes był łaskaw.
Kiedyż, pułkowniku, ujrzymy pana w generalskich szlifach?… Proszę, panowie pozwolą…</p>
<p>Ruchem ręki skierował ich na prawo i przedstawił
tamtym Dyzmę, pułkownik znał obu od dawna.</p>
<p>Mówiono po niemiecku. Książę podniósł pod niebiosa geniusz gospodarczy Dyzmy i raz po raz nazywał
go Napoleonem ekonomicznym, na co dyplomata uprzejmie kiwał głową, a hrabia Koniecpolski przytakiwał żarliwie.</p>
<p>Nagle z kanapy powstała wysoka i niezwykle szczupła
dama. Książę przerwał swój wywód i wziął Dyzmę pod
rękę.</p>
<p>— Pozwoli prezes, że go przedstawię mojej żonie. Od
dawna pragnęła pana poznać.</p>
<p>Wyprowadził go na spotkanie chudej damy mogącej
liczyć równie dobrze lat dwadzieścia pięć, jak i czterdzieści.
Uśmiechnęła się już z daleka i nim książę zdążył wymienić
nazwisko Nikodema, zawołała:</p>
<p>— Ależ wiem, wiem, już mi powiedziano. Witam pana,
prezesie. Jakże się cieszę, że nareszcie mam możność
podania ręki człowiekowi, który uratował egzystencję
rdzenia narodu, jakim jest ziemiaństwo.</p>
<p>Wyciągnęła ku Dyzmie szeroką brzydką rękę z małym
skromnym pierścionkiem.</p>
<p>— Rolnictwo, rolnictwo — lekko poprawił książę.</p>
<p>— Czyż to nie synonim? — uśmiechnęła się księżna do
Nikodema.</p>
<p>— Przepraszam państwa — skłonił się jej mąż — ale
mam obowiązki gospodarza.</p>
<p>— Czy zechce pan być przedstawiony hrabinie Koniecpolskiej? To pańska wielbicielka. Chociaż wychowała się
w Wiedniu i bardzo źle mówi po polsku, żywo się interesuje
naszymi sprawami. À propos, woli pan mówić po niemiecku
czy angielsku?</p>
<p>— Wolę po polsku.</p>
<p>— Ach, to bardzo patriotyczne. Rozumiem pana. Można
poznać języki obce, by zaznajomić się bezpośrednio z literaturą obcą, ale przecie najwyżej cenić swój własny. Na
przykład Jean Ogiński… zna pan Ogińskiego?…</p>
<p>— Bardzo mało…</p>
<p>— No tak, przyznaję, że to trochę dziwak, lecz kto wie,
czy nie stanie się jednym z zasłużonych dla ojczyzny dzięki
temu odkryciu. Mianowicie lansuje on hasło: mówmy
z cudzoziemcami jedynie po polsku! To ładnie, prawda? Bo
istotnie, dlaczego w Paryżu czy w Londynie my musimy
używać ich języka? Niechże i oni, bawiąc u nas, używają
naszego.</p>
<p>— To prawda, tylko oni nie umieją…</p>
<p>— Ach, rozumiem, teoria bankrutuje w praktyce. Toteż
ma prezes rację, że Jean Ogiński jest dziwakiem.</p>
<p>Zbliżyli się do kącika, gdzie siedem czy osiem osób,
przeważnie panie, prowadziło ożywioną rozmowę.</p>
<p>— Pozwólcie państwo — powiedziała księżna po francusku — że wam przedstawię prezesa Dyzmę.</p>
<p>Panowie wstali i wymawiając swe nazwiska mocno
ściskali ręce Nikodema. Pani Lala Koniecpolska zaszczebiotała coś uprzejmego po niemiecku, jakiś sztywny pan
w monoklu wypowiedział, cedząc słowa, zdanie angielskie,
z którego Nikodem zrozumiał tylko swoje nazwisko powtórzone dwukrotnie.</p>
<p>Speszył się i chciał uciec, lecz księżna już znikła, a jemu
podsunięto krzesło.</p>
<p>Usiadł, nie było innego wyjścia, i uśmiechnął się bezradnie. Zapanowała cisza i Dyzma pojął, że musi coś powiedzieć. Czuł w mózgu rozpaczliwą pustkę i złość, że zaatakowano go w trzech niezrozumiałych dlań językach.
Chciał coś powiedzieć i nie mógł.</p>
<p>Sytuację uratował tęgi łysy jegomość, siedzący obok
hrabiny Koniecpolskiej, odezwawszy się:</p>
<p>— Zatem mamy możność sprawdzenia, że fama o małomówności pana prezesa nie jest legendą.</p>
<p>— Nareszcie coś po polsku! — wyrwało się Nikodemowi. Był tak podniecony beznadziejnością swej sytuacji, że
mimo woli wypowiedział to, co, zdawało się mu, grzebie go
do reszty.</p>
<p>Towarzystwo roześmiało się i Dyzma ku swemu zdumieniu spostrzegł, że nie tylko nie popełnił gafy, lecz
powiedział coś dowcipnego.</p>
<p>— Pan prezes jest wrogiem języków obcych? — zapytała młoda panna o wąskich ustach i brwiach tak wyskubanych, że wyglądały jak niteczki.</p>
<p>— Nie, bynajmniej! — ochłonął Dyzma. — Ja tylko
uważam, że pan Ogiński ma rację. Trzeba znać języki obce
dla literatury i dla zagranicy, a mówić po polsku.</p>
<p>— Ach — zawołała hrabina Koniecpolska — a gdy ktosz
nie potrafił?</p>
<p>Dyzma zastanowił się i odparł:</p>
<p>— To niech się nauczy.</p>
<p>— Brawo, brawo — rozległy się głosy.</p>
<p>— Tak się rozcina węzły gordyjskie — z przekonaniem
zaopiniował krępy brunet w złotych binoklach — to ma
ścisły związek z naszą godnością państwową.</p>
<p>Sztywny pan w monoklu przechylił się do siwiejącej
damy i powiedział niemal głośno:</p>
<p>— Szambelan Jego Świętobliwości znów nas poczęstuje
mocarstwem. Przyszły hetman koronny!</p>
<p>Wszyscy uśmiechnęli się, zaś krępy brunet zaoponował:</p>
<p>— Ordynacie, żartami tych kwestii nie zbywa się. Zawsze będę twierdził, że dwie drogi prowadzą do mocarstwowego rozwoju naszej kochanej ojczyzny: podniesienie
naszej godności i związki rodzinne z wielkimi rodami
europejskimi. Dlatego cieszę się, że mamy dziś w naszym
gronie męża stanu i człowieka czynu, który stał się moim
poplecznikiem. Albowiem…</p>
<p>Mówił dalej, a tymczasem Nikodem, korzystając z tego,
że pan w monoklu poczęstował go papierosem, zapytał:</p>
<p>— Dlaczego powiedział pan o tym panu, że to przyszły
hetman?</p>
<p>— Jak to? Prezes nie wie? To przecież poseł Laskownicki, ziemianin spod Krakowa. Ot, nieszkodliwy snobizm… Uważa się za magnata, bo żonaty z baronówną von
Lidemark…</p>
<p>—… idea myśli mocarstwowej — ciągnął Laskownicki
— od wieków była pielęgnowana właśnie w naszej sferze.
Nie zapominajmy, że Czarniecki przepłynął przez morze,
że Żółkiewski zajął Moskwę, że Jan Warneńczyk zdobył
Wiedeń…</p>
<p>— Wszystko to prawda — przerwał łysy hrabia — ale,
kochany przyjacielu, dziś mamy inne czasy.</p>
<p>— A cóż to szkodzi? Dawniej karmazynowie przelewali
swą błękitną krew na rubieżach, dziś my wewnątrz ojczyzny pozostaliśmy spadkobiercami idei mocarstwowej, niespożytą twierdzą, skarbnicą tej myśli!</p>
<p>— Zdaje się — powiedziała matowym głosem siwiejąca
dama — że w naszej skarbnicy pozostała niestety tylko idea.</p>
<p>Pan w monoklu, nazwany przed chwilą ordynatem,
odparł z półukłonem w stronę Nikodema:</p>
<p>— Miejmy nadzieję, że wkrótce zapełni się bardziej
konkretną treścią.</p>
<p>Hrabina Koniecpolska z uroczym uśmiechem zwróciła
się do Dyzmy:</p>
<p>— <emph>Ach, sagen Sie, bitte, Herr Praesident</emph>… ach, pardon… Mosze mi pan powi, jak sze robi taki szwietny
pomysł?</p>
<p>— Jaki pomysł?</p>
<p>— No, ten jenialna pomysł z te obligacja zborżowa?
Nigdy nie widziałam ludzi, no… no…</p>
<p>— Pomysłowych? — zagadnął ordynat.</p>
<p>— <emph>Mais non</emph>, ludzi w <emph>die Oekonomie</emph> takich, jak <emph>par
exemple</emph> w muzice Strawiński.</p>
<p>— Aha — wyjaśnił łysy pan — pani Lali chodzi o twórców nowych prądów!</p>
<p>— Tak, tak — potwierdziła — jestem ciekawy, jak to
sze wymiśli?</p>
<p>Nikodem wzruszył ramionami.</p>
<p>— Całkiem prosto. Człowiek siądzie, pomyśli i wymyśli.</p>
<p>Dla ilustracji oparł na chwilę głowę na ręku. Wywołało
to głośny śmiech całego towarzystwa. Pani w popielatej
sukience, dotychczas milcząco obserwująca Dyzmę przez
lorgnon, skinęła głową.</p>
<p>— Pan, prezesie, jest naprawdę nadzwyczajny. Pański
rodzaj humoru przypomina mi Buster Keatona: nieruchoma maska znakomicie podkreśla dowcip.</p>
<p>— Pan jest sloszliwy — robiąc nieco urażoną minkę
powiedziała hrabina Lala — ja pytała, czy to trudno wymiślić cosz, taki pomysł?</p>
<p>— Nie — odparł Dyzma — całkiem łatwo. Trzeba tylko
mieć trochę do myślenia…</p>
<p>Nie mógł sobie przypomnieć, czy w „Słowniku wyrazów
obcych” nazywało się to inwencją czy intencją? Na wszelki
wypadek zakończył:</p>
<p>— Mieć trochę… intencji.</p>
<p>Znowu rozległ się śmiech, a siwiejąca dama zawołała do
zbliżającej się pani domu:</p>
<p>— Jeannetto! Twój prezes jest czarujący!</p>
<p>— No i co za <emph>esprit d’à propos</emph> — dorzuciła młoda panna
z oskalpowanymi brwiami.</p>
<p>Książna była uszczęśliwiona. Wprawdzie Dyzma nie
zrobił takiej furory, jak sprowadzony na poprzedni fajf
podobno autentyczny kuzyn Alain Gerbaulta, jednakże
i dziś wszyscy byli zadowoleni z atrakcji. Świadczyło o tym
wciąż rosnące koło osób, które otoczyło Nikodema.</p>
<p>Między innymi Dyzma przywitał się ze szczupłą starą
damą, którą spotkał dawniej na brydżu u pani Przełęskiej.
Była to baronowa Lesner, przed którą pani Przełęska
widocznie nie miała wielu tajemnic, gdyż ta zapytała
z miejsca Dyzmę, czy nie wie, jak się ma „ten biedny George
Ponimirski!”</p>
<p>— Dziękuję, niezgorzej.</p>
<p>— Ach, to pan zna Ponimirskiego? — zainteresowała się
panna bez brwi.</p>
<p>— Jeszcze jak — odparł — to mój kolega z Oksfordu.
Zaczęła się rozmowa o rodzinie Ponimirskich, którą
wszyscy tu dobrze znali. W pewnym momencie zabrał głos
poseł Laskownicki:</p>
<p>— Co za straszna tragedia tego domu! Wydali córkę za
jakiegoś lichwiarza, jak on się nazywa?</p>
<p>— Kunicki — podpowiedział Nikodem.</p>
<p>— Straszne — ciągnął poseł — niedobrane związki
małżeńskie ograbiają naszą sferę z…</p>
<p>— Panie pośle — przerwała księżna — przepraszam, że
przerywam, ale chciałam zapytać… — a gdy zbliżył się do
niej, dodała szeptem: — Niech pan uważa, prezes Dyzma
jest, zdaje się, spokrewniony z Ponimirskimi.</p>
<p>Tymczasem mówiono o pani Przełęskiej. Baronowa
utrzymywała, że pani Przełęska na pewno przekroczyła
pięćdziesiątkę, natomiast ordynat twierdził, że nie doszła
do czterdziestu pięciu. Nikodem uważał za stosowne sprostować:</p>
<p>— Pani Przełęska ma trzydzieści dwa lata.</p>
<p>Wszyscy ze zdumieniem nań spojrzeli, zaś łysy hrabia
zapytał:</p>
<p>— Skądże pan to wie, panie prezesie? Czy to nie za mało
czasami?</p>
<p>— Co znowu — obruszył się Dyzma — wiem z całą
dokładnością. Mówiła mi to sama pani Przełęska.</p>
<p>Powiedział to w najlepszej wierze i zdumiał się, że
znowu wszyscy wybuchnęli śmiechem, a pani Koniecpolska po raz dziesiąty powtórzyła, że jest „sloszliwy”.</p>
<p>Pomimo znacznego otrzaskania się w tym towarzystwie,
Dyzma uczuł wielką ulgę, gdy spostrzegł Jaszuńskiego.
Przeprosił wszystkich i poszedł ku niemu. Po chwili obaj
stali we framudze okna. Jaszuński opowiadał jakąś anegdotę.</p>
<p>— Niezwykły człowiek — rzekł poseł Laskownicki.</p>
<p>— Z kim on tam rozmawia? — zapytała siwiejąca dama.</p>
<p>— Ach, tak. Ten prezes Dyzma… Widać, że nawet
prowadząc lekką konwersację waży w głowie poważne
sprawy. Bardzo ciekawy typ.</p>
<p>— Typ męża stanu — apodyktycznie zakończył poseł.</p>
<p>— Wcale interesujący — dorzuciła panna bez brwi.</p>
<p>— Czy on rzeczywiście wywodzi się z baronów kurlandzkich? — zapytała siwiejąca dama.</p>
<p>— O tak — potwierdził Laskownicki, mający ambicję
heraldyka — z całą pewnością.</p>
<p>— Zupełnie <emph>comme il faut</emph> — zakończyła księżna.</p>
<p>Nikodem wcześnie wrócił do domu i położył się do łóżka.
Początkowo rozważał swoje sukcesy z przyjęcia u księstwa
Roztockich.</p>
<p>Poznał całą najwyższą arystokrację, która przyjmowała
go z uznaniem. Otrzymał kilka zaproszeń na różne daty.
Miał je zanotować w pugilaresie, gdyż postanowił bywać
w jak największej ilości domów. Zaszkodzić to nie może,
a pomóc może.</p>
<p>W gruncie rzeczy nie nabrał wygórowanego zdania
o arystokracji.</p>
<p>„Głupki — myślał — dość im byle co powiedzieć, a już
zachwycają się, jakby człowiek Amerykę odkrył”.</p>
<p>Nie znaczyło to, by zdecydował się na zmianę taktyki,
której zawdzięczał famę niezwykle małomównego.</p>
<p>Rozmyślania na te tematy wybiły go ze snu. Przewracał
się z boku na bok, palił papierosy jeden po drugim i wreszcie
zapalił światło.</p>
<p>Przyszło mu na myśl, czy by nie przejrzeć listów Niny…</p>
<p>Miał ich trzy duże paczki, prawie wszystkie nie otwarte.
Położył się znowu i zaczął je czytać. Powtarzało się w nich to
samo: miłość, tęsknota, nadzieje, prośby o przyjazd, no
i wszędzie długie wywody psychologiczne.</p>
<p>Były tak nudne, że po kilkunastu minutach zrzucił je
na podłogę i znowu zgasił światło.</p>
<p>Myślał o kobietach, jakie spotkał w życiu. Nie było ich
wiele i musiał w duchu przyznać, że żadna z nich nie zajęła
mu tyle czasu i myśli, co Nina. Wspomniał o Mańce
z Łuckiej. Pewno już całkiem zeszła na psy, a może i do
książeczki się dochrapała… W gruncie rzeczy szkoda dziewczyny… Co by też powiedziała, gdyby dowiedziała się, że ich
były sublokator jest teraz takim grubym fiszem… Otworzyłaby gębę od ucha do ucha…</p>
<p>Bo z tych pań, co spotkał w salonie u księcia Roztockiego…</p>
<p>„No, i te leciały na mnie, ale prawdę powiedziawszy, nie
wiedziałbym, co z taką robić… Chociaż wszystkie jednakie.
Byle zdrowy chłop, jak się patrzy, każdej da radę…”</p>
</div>

<div type="chapter"><head>Rozdział jedenasty</head>
<p>Posiedzenie rady nadzorczej banku otworzył pan prezes
Dyzma, po czym sekretarz Krzepicki odczytał porządek
dzienny i głos zabrał dyrektor Wandryszewski.</p>
<p>Zebrani w liczbie kilkunastu osób w skupieniu słuchali sprawozdania, z którego wynikało, że pierwszy okres
działalności Banku Zbożowego całkowicie potwierdził pokładane w nim nadzieje, czego dowodem jest wzmożenie
obrotów w rolnictwie, masowe zakupy nawozów sztucznych, maszyn rolniczych, instalacji mleczarskich itp. Podniesienie ceny zbóż, jak wynika z zestawień, znakomicie
wpłynęło na ogólne rozbudzenie życia gospodarczego
w kraju, który wielkimi krokami zbliża się do likwidacji
kryzysu ekonomicznego, co zawdzięcza genialnemu eksperymentowi naszego zasłużonego prezesa Nikodema Dyzmy i jego sprężystemu kierownictwu polityki rolnej.</p>
<p>Rozległy się brawa i prezes, podniósłszy się z miejsca,
kłaniał się na wszystkie strony członkom rady nadzorczej.</p>
<p>Przystąpiono właśnie do szczegółowych sprawozdań,
gdy wszedł na palcach woźny i wywołał sekretarza Krzepickiego. Po chwili ten powrócił i pochylił się nad uchem
prezesa.</p>
<p>— Panie prezesie, przyjechała hrabina Koniecpolska.</p>
<p>— Koniecpolska? Czegóż ona chce znowu?</p>
<p>— Chce parę słów zamienić. Ładna kobita. Niech pan
prezes poprosi dyrektora departamentu Marczewskiego,
by pana zastąpił, i niech pan wyjdzie.</p>
<p>— Czy to wypada?</p>
<p>— Wypada. Nic już tu ważnego nie ma, a wnioski
przyjmą bez dyskusji.</p>
<p>— No dobrze. Ale co im powiedzieć?</p>
<p>— Może pan powiedzieć, że musi pan przyjąć jakiegoś
etranżera.</p>
<p>— Kogo?</p>
<p>— Wszystko jedno, przecie pytać nie będą, etranżera.</p>
<p>Nikodem kiwnął ręką, przerywając urzędnikowi czytanie.</p>
<p>— Bardzo panów przepraszam, ale mam ważnego interesanta, pana Etranżera. Może pan dyrektor Marczewski
mnie zastąpi?</p>
<p>— Ależ prosimy, prosimy.</p>
<p>Dyzma ukłonił się i wyszedł.</p>
<p>— Gruby pan w czarnych okularach pochylił się ku
sąsiadom i rzekł półgłosem:</p>
<p>— Ten Dyzma to ciągle głową kręci. Kanclerski łeb!</p>
<p>— Niestrudzona sztuka!</p>
<p>W małym saloniku, stanowiącym poczekalnię, Dyzma
ujrzał hrabinę Koniecpolską, lecz w takim stroju, że z trudem ją poznał.</p>
<p>Miała na sobie brezentową kombinezę automobilową
i skórzany hełm, połyskujący na czole okularami. Przywitała Nikodema z rozmachem i kalecząc niemiłosiernie wyrazy
oświadczyła, że przyjechała doń specjalnie, by go zabrać na
wieś.</p>
<p>Zdziwił się tym bardzo. Nie miał najmniejszej ochoty
jechać, tym bardziej że na wieczór umówił się z Waredą.
Jednakże pani Lala nie należała do ustępliwych. Zapowiadała niespodziankę, a gdy i to nie skutkowało, powiedziała
wręcz, że jej mąż wyjechał za granicę, przy czym zrobiła do
Dyzmy zachęcające „oko”.</p>
<p>Nie umiał się wykręcić. Musiał przejść do swego
mieszkania, przebrać się i zgodnie z instrukcją pani Lali
zabrać pidżamę. Ignacemu kazał poinformować Krzepickiego o wyjeździe i zszedł ze schodów.</p>
<p>Pani Koniecpolska siedziała już przy kierownicy
dwuosobowej półwyścigówki bez drzwiczek, który to szczegół nie wydał się Dyzmie specjalnie zachęcający do podróży.</p>
<p>Ruszyła z miejsca szalonym tempem, omal nie przejechała policjanta na zbiegu ulic i, szczerząc zęby do swego
nieco wystraszonego pasażera, dodała gazu. W kilka minut
byli na rogatce. Zaczynała się tu droga prosta jak strzała
i świeżo wyasfaltowana, toteż pani Lala zwiększyła szybkość do stu dwudziestu.</p>
<p>— Przijemni? — zapytała.</p>
<p>— Nie — odparł szczerze.</p>
<p>— Dlaczego?</p>
<p>— Za szybko, oddychać trudno…</p>
<p>Zwolniła.</p>
<p>— Pan nie lubi szybkość?</p>
<p>— Nie lubię.</p>
<p>Roześmiała się.</p>
<p>— A ja szalenie. W zeszli roku w Műnchen na rajdzie
automobilowim ja wziela za szybkość druga nagroda, wtedy
wyciągała…</p>
<p>Przerwał jej głośny trzask. Nacisnęła hamulec i zatrzymała wóz na skraju szosy.</p>
<p>— Co się stało?</p>
<p>— Kicha nawaliła! — śmiała się, wyskakując z auta.</p>
<p>— No, panie, pomagać, pomagać…</p>
<p>Pomógł jej odśrubować zapasowe koło i ustawić lewarek
pod osią. Gdy już byli gotowi do drogi, zawołała:</p>
<p>— Szakrew! Brwia mi w oko zalazła!</p>
<p>Roześmiał się.</p>
<p>— Chyba rzęsa?</p>
<p>Ofuknęła go:</p>
<p>— Cicho, wszistko jedno! Proszę mi zobaczyć i poprawić,
bo ręce mam brudny.</p>
<p>Zajrzał. Istotnie jeden włosek rzęs bardzo długich zachylił się i drażnił powiekę.</p>
<p>Już wyciągnął rękę, by palcem usunąć przeszkodę, gdy
dostał lekkiego klapsa.</p>
<p>— Kto widział ręka, pan tem ma brudny…</p>
<p>— No więc czym? — zapytał zdumiony.</p>
<p>— Ach, taki mądry człowiek, taki głuptas! Ustami!</p>
<p>Roześmiał się.</p>
<p>— Ano, to tym lepiej.</p>
<p>Przesunął kilkakrotnie wargami po drgającej powiece.</p>
<p>— Już dobrze?</p>
<p>Kiwnęła głową.</p>
<p>— W to oko dobrze, a teraz drugie.</p>
<p>— Jak to? I w drugim nieporządek?</p>
<p>— Jeszcze nie — śmiała się — ale może być później.</p>
<p>Nadstawiła drugie oko, a kiedy zaczął ją całować, przywarła ustami do jego warg.</p>
<p>— Przijemni? — zapytała.</p>
<p>— Tak — odparł.</p>
<p>— No, to jazda!</p>
<p>Jednym susem znalazła się w aucie.</p>
<p>— Siadać! Siadać!</p>
<p>Maszyna ruszyła pełnym gazem.</p>
<p>„To choroba! — pomyślał Dyzma. — Te baby to by
człowieka zjadły…”</p>
<p>Właśnie wyjeżdżali z lasku, gdy dopędzili inny wóz. Pani
Lala krzyknęła coś po francusku. Dwie młode panny
odpowiedziały radosnymi nawoływaniami. Jakiś czas oba
samochody szły równo, przy czym panny przyglądały się
Dyzmie, a on im. Wyglądały na przystojne, chociaż trudno
było za to ręczyć, gdyż obie miały okulary automobilowe,
zakrywające niemal pół twarzy.</p>
<p>— Kto to? — zapytał pani Lali.</p>
<p>— Panna Ikś i panna Igrek — zaśmiała się w odpowiedzi.</p>
<p>— Nie rozumiem.</p>
<p>— Bo i nie trzeba. Po cio wszystko rozumieć? Przekona
się pan w Borowie.</p>
<p>— To one też jadą do pani?</p>
<p>— Aha!</p>
<p>— To tam więcej osób będzie?</p>
<p>— O nie. Jaki pan ciekawy. Zobaczy pan. Mówiłam:
niespodzianka.</p>
<p>Był zły i najeżył się wewnętrznie.</p>
<p>Sądził, że hrabina Koniecpolska zabrała go tylko dlatego, że jej mąż wyjechał, w tym przekonaniu utwierdził go
tym mocniej wypadek z rzęsą, a tymczasem dowiaduje się,
że nie będą sami…</p>
<p>Istotnie, gdy skręcili z szosy w boczną drogę między
nisko strzyżone żywopłoty, ujrzał duży pałac, przed podjazdem którego stało kilka samochodów.</p>
<p>Na tarasie w trzcinowych fotelach siedziało coś sześć czy
siedem pań. Gdy wóz pani Lali zatrzymał się, wszystkie
zbiegły po schodach, hałaśliwie witając panią domu i z ciekawością przyglądając się Dyzmie, którego całkiem speszyła jednopłciowość towarzystwa.</p>
<p>Ach, więc tak wygląda silny człowiek! — zawołała
z egzaltacją utleniona dama o silnie podkreślonych oczach.</p>
<p>Dyzma nastroszył się i skłonił w milczeniu. Pani Koniecpolska przeprosiła towarzystwo i pobiegła przebrać się.
Tymczasem pozostałe panie otoczyły Nikodema.</p>
<p>— Czy pan, panie Nikodemie, jest zwolennikiem Obrządku Zachodniego? — zapytała rzeczowo przysadkowata
brunetka.</p>
<p>Dyzma ze zdziwieniem spojrzał jej w oczy.</p>
<p>— Nie rozumiem, o co pani chodzi.</p>
<p>— Niech się pan nie krępuje — uspokoiła go szczupła,
blada panna o rozmarzonych oczach — my wszystkie
jesteśmy wtajemniczone.</p>
<p>„Źle ze mną — pomyślał Dyzma — strugają ze mnie
wariata”.</p>
<p>— Tak — potwierdziła brunetka — tylko że my nie
wiemy, czy pan należy do białego kościoła czy do czarnego?</p>
<p>— Jestem katolik — odparł Dyzma po chwili wahania.</p>
<p>Ogólny śmiech speszył go jeszcze bardziej. Klął w duchu
siebie, że dał się namówić na wyjazd.</p>
<p>— Ależ nie, panie prezesie — cieszyła się utleniona
dama — pan jest niezrównany! Czy każdy silny człowiek
musi uważać kobiety za zbyt niepoważne do rozmowy
o rzeczach natury wyższej?</p>
<p>— Pan prezes jest tajemniczy.</p>
<p>— Nie, tylko nie wiem, o co paniom rozchodzi się.</p>
<p>— No, dobrze — powiedziała brunetka — niech więc
pan zaopiniuje, czy panna Rena — wskazała bladą panienkę — czy panna Rena może być dobrym przewodnikiem
astralnych fluidów?</p>
<p>Nikodem spojrzał na pannę Renę i wzruszył ramionami.</p>
<p>— A skąd ja mogę wiedzieć?</p>
<p>— Rozumiem, ale sądzi pan?</p>
<p>— Jeżeli drogę zna, to może.</p>
<p>Zaległo milczenie. Panie spoważniały.</p>
<p>— Mówi pan o drodze ezoterycznej? — zapytała brunetka.</p>
<p>— Tak — odparł Nikodem, postanawiając sobie zaraz po
powrocie zajrzeć do słownika, by dowiedzieć się, dokąd
prowadzi droga ezoteryczna.</p>
<p>Tymczasem nadjechało auto dwóch panien, które minęli
na szosie.</p>
<p>Nowe powitania i prezentacje. Dowiedział się, że to
panna Iwona (starsza) i panna Marietta (młodsza) Czarskie.
Poszły zaraz przebrać się.</p>
<p>— Bardzo miłe panienki — zauważyła utleniona dama
— przy czym jestem zdania, że Marietta jest świetnym
materiałem na medium. Jej pogoda, połączona z subtelną
nerwowością, daje amalgamat niezwykle czuły, nie uważa
pan, panie prezesie?</p>
<p>— Owszem, dlaczego…</p>
<p>— Nie odmówi mi pan — atakowała go dalej — i zrobi
pan z nią eksperyment? Mam wrażenie, że pańska wola
przełamie z łatwością spiralną reakcję samowiedzy. Imperatyw nakazu zdolny jest zanimować nawet takie potencjalne uwarstwienia sił wyższych, o istnieniu których dotychczas sam subiekt czy też obiekt, jeśli pan woli, nie miał
choćby objawów czwartego stopnia. I właśnie flagracje
intuicyjne…</p>
<p>Na szczęście wróciła pani Koniecpolska i Dyzma otarł
pot z czoła.</p>
<p>— Tylko baczność, moje panie — zawołała stojąc w progu — bo nasz gość nie cierpi, kiedy mówi się w językach
obcych! Dzień dobry… Dzień dobry…</p>
<p>Witała się wesoło. Po chwili zjawił się służący zapraszając na śniadanie.</p>
<p>Szczęściem Dyzmy wielomówność towarzystwa uwalniała go od dłuższych oracji. Wystarczało od czasu do czasu
odczepić się kilku monosylabami. Rozmawiano przeważnie o modach i o projektach na jesień. Tylko rzeczowa brunetka wciąż powracała do tych dziwacznych
spraw, które Dyzma początkowo brał za mistyfikację,
a które naprowadziły go w końcu na domysł, że wszystko to
musi mieć jakiś związek z wirującymi stolikami.</p>
<p>Była już czwarta, gdy wstano od stołu. Ponieważ panie
wypiły sporo wina i koniaku, nastrój był niezwykle ożywiony, graniczący niemal z frywolnością, na tle której pełna
godności i zamyślenia powaga Nikodema wyróżniała się
dodatnio.</p>
<p>Znowu przeniesiono się na taras, sprzed którego znikły
już samochody, widocznie odprowadzone do garażu. Część
towarzystwa rozbiegła się po pałacu i parku, natomiast pani
domu wzięła Dyzmę pod rękę i zaprosiwszy przysadkowatą
brunetkę, którą nazwała Stellą, zaprowadziła ich do małego
saloniku. Nikodem domyślał się, że teraz dowie się nareszcie o celu swego przyjazdu.</p>
<p>Istotnie pani Koniecpolska zrobiła minkę bardzo serio
i podczas gdy panna Stella rzeczowo zapaliła papierosa,
założywszy nogę na nogę, zaczęła mówić, przy czym kaleczyła niemiłosiernie wyrazy i wtrącała moc określeń w obcych językach.</p>
<p>Mówiła o jakimś objawieniu, które — o ile zrozumiał
Dyzma — nakazywało zbudować w Polsce lożę, gdyż
w wielu krajach takie loże są, a tu dotychczas nie. Loża ma
być na dwanaście pań i na jednego pana. Panie będą się nazywały Pątniczkami Trzypromiennej Gwiazdy, zaś pan — Wielkim Trzynastym. On będzie rządził w Loży trzema
prawami: życia, miłości i śmierci. W którym teatrze loża
ma być wybudowana — pani Koniecpolska nie powiedziała.</p>
<p>Następnie zabrała głos panna Stella. Ta już gadała tak
niezrozumiale, że Nikodem prawie nic nie zrozumiał. To
zdawało mu się, że mają założyć jakby klasztor, to znów, że
szajkę szantażystów czy handlu żywym towarem, bo była
mowa o „wciąganiu bodaj podstępem młodych dziewcząt”,
o „wymuszaniu spirytualnym”, o „odwiecznym prawie
niewolnictwa” itp.</p>
<p>Jedno zmiarkował, że hrabina jest w tym całym interesie mniejszą szyszką niż panna Stella.</p>
<p>Znowu zaczęła mówić pani Koniecpolska.</p>
<p>Wyjaśniła, że powzięły postanowienie zwrócenia się do
Nikodema z prośbą, by zechciał zostać Wielkim Trzynastym. Doszły bowiem do przekonania, że on najbardziej
godny jest tej władzy, jako człowiek potężnej, nieugiętej
woli i głębokiego umysłu. Że on tylko może sprawiedliwie
władać nad Lożą prawami życia, miłości i śmierci, tymi
trzema promieniami, które składają się na tajemnicę Powszechnego Zakonu Szczęścia.</p>
<p>Dyzma był wściekły. Siedział z rękoma w kieszeniach
i ponuro milczał. Przysięgał sobie w duchu ani palcem nie
dotknąć tej afery. Po diabła mu to? Czy po to dochrapał się
takiego stanowiska i takiej forsy, żeby teraz wleźć do
kryminału? O, nie!</p>
<p>Toteż gdy w pewnym momencie obie panie wstały,
a panna Stella grobowym głosem zapytała:</p>
<p>— Mistrzu, czy zgadzasz się przyjąć święcenia Wielkiego Trzynastego?</p>
<p>Odparł krótko.</p>
<p>— Nie. Nie zgadzam się.</p>
<p>Zdumienie i smutek odbiły się na ich twarzach.</p>
<p>— Ależ dlaczego?</p>
<p>— Nie mogę.</p>
<p>— Czy są jakieś przeszkody hermetyczne? — zapytała
tajemniczo brunetka.</p>
<p>— Mam swoje powody.</p>
<p>Hrabina Koniecpolska załamała ręce.</p>
<p>— Mistrzu! Wyjawić nam, może to jakie glupstwy?</p>
<p>— Eee tam — machnął ręką — ja nie znam się na tych
rzeczach.</p>
<p>Brunetka oburzyła się:</p>
<p>— Pan? Pan się nie zna? Proszę, Mistrzu, z nas nie
żartować! Zresztą pani Lala ma objawienie, że tylko pan
może być Wielkim Trzynastym.</p>
<p>— Kiedy ja nie mam czasu! — irytował się Dyzma.</p>
<p>— Mistrzu, to panu tak mało czasu zajmie. Przecie
misteria będą odbywały się tylko raz na miesiąc.</p>
<p>— Nie chcę.</p>
<p>Obie panie spojrzały na siebie z rozpaczą.</p>
<p>Nagle brunetka podniosła ręce do góry i zawołała tragicznym szeptem:</p>
<p>— Imieniem Wszechmogącego Zakonu zaklinam ciebie:
otwórz serce dla Trzech Promieni Wiekuistych!</p>
<p>Pani Lala skrzyżowała ręce na swoim wydatnym biuście
i z nabożeństwem pochyliła główkę.</p>
<p>Nikodem trochę przestraszył się. Na ogół nie był przesądny, lecz na wszelki wypadek wolał nie odrzucać możliwości istnienia kobiet o „złym oku”, które mogą urok na
człowieka rzucić.</p>
<p>Przysadkowata panna Stella miała takie niesamowite
oczy i tak je wlepiała w niego, że zrobiło się mu nieprzyjemnie.</p>
<p>Poskrobał się w ciemię.</p>
<p>— Tak zaraz bez namysłu nie mogę… Trzeba się zastanowić….</p>
<p>Brunetka z triumfem spojrzała na panią Lalę i zawołała:</p>
<p>— Ależ naturalnie! Niech Mistrz rozkazuje! Chociaż
wiemy od pana Terkowskiego, który jako wtajemniczony
twierdzi, że pan posiada tajemniczą moc, a zatem…</p>
<p>— Co tam Terkowski wie — przerwał Dyzma zły, że nie
udaje mu się wykręcić — ja sam nie wiem, o co właściwie się
rozchodzi, co ma być…</p>
<p>— W tej chwili, Mistrzu! — zatrzymała go brunetka
i sięgnęła do torebki — w tej chwili dam Mistrzowi statut
Loży i Wyznanie Trzech Kanonów Wiedzy.</p>
<p>Wydobyła z torebki małą broszurkę i kilka arkuszy
zapisanych maszynowym pismem, podając to wszystko
Nikodemowi.</p>
<p>— Doskonale! Pan, Mistrzu, rozejrzy się w tym. Dwie
godziny wystarczą, prawda, Lalu? Zatem żegnamy, zostawimy tu pana samego. O siódmej, przed obiadem,
zgłosimy się, by z ust Mistrza usłyszeć decyzję ostateczną.
Niech Mądrość Gwiazdy prostuje drogi twoich myśli!</p>
<p>Obie skłoniły się i w milczeniu wyszły.</p>
<p>— Powariowały baby! Ciężka cholera! — zaklął Dyzma
i z rozmachem cisnął trzymane w ręku papiery w kąt
pokoju.</p>
<p>Był w szczerym kłopocie. Wszystko to spadło nań tak
niespodziewanie, a pachniało jakimś ni to grubym szwindlem, ni to kombinacją z duchami.</p>
<p>„Że też tym ludziom takie rzeczy w głowie. Forsę mają,
znaczenie mają, a wymyślili jeszcze coś takiego! Z byka
baby spadły czy co”!</p>
<p>Rosła w nim złość, że podstępem dał się zwabić tutaj.
Gdyby to było w Warszawie, poszedłby do domu i już…</p>
<p>Jednakże trzeba było zobaczyć, co tam stoi w tych
papierach.</p>
<p>Podniósł broszurę i zaklął: była drukowana po francusku. Byłby ją znowu rzucił na ziemię, gdyby nie winieta,
a raczej rysunek. Ten go zaciekawił.</p>
<p>Wyobrażał dużą salę bez okien. W pośrodku na tronie
siedział chudy facet z czarną brodą i z zamkniętymi oczyma.
Nad jego głową jaśniała trzypromienna gwiazda i trzy
płonące pochodnie. Dookoła plackiem na ziemi leżały nagie
kobiety.</p>
<p>Policzył końcem zapałki.</p>
<p>„Dwanaście!… Aha, to niby te pątniczki… A tym facetem
to ja mam być… Co za cholera”!</p>
<p>Przerzucał kartki. Na ostatniej też był rysunek, na
widok którego wzdrygnął się: przedstawiono tu kozła
o dwunastu rogach, kozła z twarzą ludzką.</p>
<p>Dyzma teraz już nie miał wątpliwości: „Diabeł”.</p>
<p>Nie należał do wierzących ani do praktykujących, jednakże teraz uznał za stosowne przeżegnać się, po czym na
wszelki wypadek chwycił się za guzik.</p>
<p>„Fu, świnie”!</p>
<p>Z kolei zabrał się do maszynopisu i z ulgą skonstatował,
że jest sporządzony w języku polskim.</p>
<p>Czytał bardzo uważnie. Niektóre ustępy po dwa i trzy
razy, a pomimo to wielu rzeczy nie rozumiał, głównie
dlatego, że nie znał znaczenia całej masy wyrazów.</p>
<p>Skombinował z całości, że chodzi o stwarzanie „zrzeszeń
siostrzanych”, że celem takiego zrzeszenia ma być zbliżenie
się do ideału trzech praw: życia, miłości i śmierci, że najwięcej mądrości zyskuje się przez rozkosz ducha, ciała i rozumu, że w tym celu dwanaście pątniczek musi pojąć jakąś
Łaskę Niewolnictwa i wybrać Dziewicę Orędowniczkę,
która wyszuka Pana Woli, Mistrza Gwiazdy, Dawcę Zrozumienia, którego to nazywać będą Wielkim Trzynastym.</p>
<p>Tu dowiedział się, że wybraniec taki musi odznaczać się
wybitnymi talentami, być człowiekiem mądrym, twórczym, płodnym, a przede wszystkim człowiekiem niesłychanie silnej woli i pełni zdrowia fizycznego.</p>
<p>Wielki Trzynasty funkcje swoje pełni przez lat trzy, po
czym wybierają następnego. Paragraf ten zawierał adnotację, że Wielki Trzynasty ma prawo bezwzględne rozkazywania Pątniczkom, a nieposłuszeństwo karać może według
uznania. Natomiast za zdradę tajemnic Loży jest tylko
jedna kara: śmierć.</p>
<p>Następowały opisy obrzędów, gdzie była mowa o zespoleniu duchem i ciałem, o piciu wina, modlitwach i rozmowie ze zmarłymi.</p>
<p>Na końcu były ostrzeżenia przed porównywaniem Zakonu z kultami czarnej czy białej magii.</p>
<p>Nikodem złożył maszynopis i zamyślił się.</p>
<p>Niewątpliwie wszystko to było jakąś sitwą, gdzie nie
obchodzi się bez diabła. Dużo dałby za to, żeby mógł o tym
wiedzieć przed wyjazdem z Warszawy. Ho, ho, wówczas
i dziesięć hrabin nie potrafiłoby wyciągnąć go tutaj, ale
teraz?…</p>
<p>Kto wie, co te „pątniczki” z nim zrobią, jeżeli odmówi?…
Wtajemniczyły go i w obawie, by ich nie wsypał, gotowe mu
jaką krzywdę zrobić… Przecie tu powiedziane, że za zdradę
mogą ukatrupić.</p>
<p>„Ot, przyczepiły się, ścierwo”!</p>
<p>Wpakował ręce w kieszenie spodni i chodził po pokoju.
Przyszło mu na myśl, że z drugiej strony rzecz jednak nie
wygląda tak strasznie. Bo jeżeli on tam będzie głównym,
jeżeli odeń będą wychodzić rozkazy… Co zaszkodzi spróbować?</p>
<p>„W każdym razie lepsze to, niż żeby miały dosypać
mi jakiej trucizny czy zrobić na mnie machlojkę z diabłem”.</p>
<p>Jeżeli z każdą minutą skłaniał się bardziej ku przyjęciu
dziwacznej propozycji, odgrywała w tym rolę i pewnego rodzaju ciekawość: co też to będzie? Obawę, czy potrafi być
tym całym „trzynastym” i do tego „wielkim”, uspokajała
notatka w maszynopisie, zaznaczająca, że Mistrz jest duchowym przewodnikiem Loży, zaś formalne kierownictwo
i celebracja obrzędów spoczywa na barkach siostry Orędowniczki.</p>
<p>Gdy z wybiciem siódmej zapukano do drzwi, był już
gotów z postanowieniem.</p>
<p>Zaniepokoiło go to, że teraz zjawiła się tylko panna
Stella. Obecność hrabiny Koniecpolskiej z jej żywymi
ruchami i roześmianymi oczyma dodawała bowiem całej
historii bardziej ziemskiego charakteru. Natomiast brunetka miała w sobie coś demonicznego, a nadto robiła wrażenie
bardzo uczonej i surowej.</p>
<p>Zamknęła drzwi za sobą i Nikodem odniósł nagle takie
wrażenie, jak człowiek, który w pustym zaułku spotka
uzbrojonego w gruby kij przeciwnika.</p>
<p>— Już siódma — wymówiła prawie barytonem.</p>
<p>— Siódma? — uśmiechnął się Dyzma. — Rzeczywiście,
jak ten czas leci…</p>
<p>— Jakaż jest pańska decyzja? Spodziewam się, że nie
odrzucasz nakazu objawień?</p>
<p>— Nie, nie odrzucam — zapewnił Nikodem.</p>
<p>— Zatem stoję przed Wielkim Trzynastym, przed moim
panem i rozkazodawcą.</p>
<p>Pochyliła się nisko, tak nisko, że rozłożyste jej biodra
wraz z suto uposażonym otoczeniem wysunęły się ku górze,
do złudzenia przypominając bizantyńską kopułę.</p>
<p>Nagle wyprostowała się i głosem patetycznym wyrzuciła z siebie jakieś pytanie po łacinie, po czym wpiła w Dyzmę
wzrok żądający odpowiedzi.</p>
<p>Nikodem skurczył się w sobie i z rozpaczą pomyślał:</p>
<p>„Czego ta wydra jeszcze czepia się!…”</p>
<p>Panna Stella przeczekała chwilę i powtórzyła łacińskie
pytanie. Nie było wyjścia. Trzeba było coś odpowiedzieć.
Nikodem gorączkowo przebiegał myślą wszystkie strzępy
słów łacińskich, jakie znał z kościoła i ze szkoły. Nagle
rozjaśniła się mu dusza i odpowiedział:</p>
<p>— <emph>Terra est rotunda</emph>.</p>
<p>Nie pamiętał już, co to znaczy. Tym mniej wiedział, czy
jego odpowiedź ma jakiś związek z pytaniem, lecz chociaż
cały zlany był zimnym potem, cieszył się, że przecież coś
odpowiedział po łacinie, i to widocznie nie bez sensu, gdyż
brunetka znowu głęboko się pochyliła, i krzyżując ręce na
piersi, odparła:</p>
<p>— Wola twoja, Mistrzu.</p>
<p>Następnie otworzyła drzwi i całkiem już zwykłym głosem oznajmiła, że obiad jest podany.</p>
<p>Obiad był suty i wykwintny. Zastanowiło Dyzmę tylko
to, że nie dano do stołu nawet wina, gdy zaś jedna z hrabianek Czarskich kapryśnie dopominała się o „kroplę czegoś
mocniejszego dla animuszu”, pani Koniecpolska z uśmiechem, lecz stanowczo odmówiła:</p>
<p>— Nie, moja złota, teraz nie. Nie spiesz się.</p>
<p>Zresztą w ogóle nastrój stał się poważniejszy. Na twarzach wystąpiły rumieńce, niektóre panie ze zdenerwowania nic nie jadły. W spojrzeniach uparcie wracających do
Nikodema błyskały ogniki niepokoju.</p>
<p>Gdy przeszli do buduaru na czarną kawę i służba
oddaliła się, pani Lala wyjrzała do sąsiedniego pokoju, by
upewnić się, że nikt ich nie podsłuchuje, po czym dała znak
brunetce. Ta wstała i wśród ogólnej ciszy zaczęła mówić:</p>
<p>— Szanowne panie, zanim będę mogła was nazwać
siostrami, szanowne panie i ty, panie — nisko ukłoniła się
Dyzmie — teraz rozejdźcie się do swych pokojów, by oddać
się kontemplacji, by duchem i ciałem przygotować się do
wielkiego misterium, które rozpocznie się punktualnie
o północy. Macie w samotności oczyścić myśli wasze od
spraw powszednich, macie zdjąć odzież pospolitą i przywdziać szaty białe, które znajdziecie przygotowane. Tak
gotowi, macie czekać na mnie, która po każde z was
przyjdzie. Rozejdźcie się i czuwajcie.</p>
<p>Wypowiedziawszy to, sama skierowała się ku wyjściu.
Jeszcze w drzwiach stanęła, by złożyć pokłon Nikodemowi, i znikła. Za nią w tenże sposób rozeszły się wszystkie.
Pani Koniecpolska zaprowadziła Dyzmę do przeznaczonego dlań pokoju i pożegnała go milczącym skinieniem głowy.</p>
<p>„To choroba! — pomyślał. — Pewno będą duchy wywoływać albo co”.</p>
<p>Rozejrzał się. Spodziewał się, że i w tym pokoju znajdzie
coś niezwykłego, lecz zawiódł się. Urządzenie niczym nie
wyróżniało się, jedynym zaś przedmiotem intrygującym
była czarna płaska walizka, stojąca na biurku.</p>
<p>Po sutym obiedzie myśl pracowała leniwie i Nikodem
rozciągnął się na sofie, by spokojniej rozważyć swoją
sytuację.</p>
<p>Nie odstępowało go uczucie niezadowolenia i obawy
przed północną uroczystością. Pojęcia nie miał, jaką rolę
będzie musiał w tym wszystkim odegrać. Co każą mu robić?
Wprawdzie ma tam być główną personą, ale nie wie, czego
od głównej persony te baby będą wymagały… Zresztą
wszystko jest możliwe: a jeżeli każą mu wywołać diabła?</p>
<p>— Tfu! — splunął na dywan.</p>
<p>Przyszło mu do głowy, że ostatecznie może wykręcić się
chorobą. Na przykład reumatyzm. Już raz oddał mu doskonałe usługi w Koborowie…</p>
<p>Przypomnienie Koborowa rozrzewniło go. Jakaż tam
cisza, spokój, dobre żarcie, żadnej roboty… No i Nina… Ta
lubiła całować się!</p>
<p>Stwierdził, że jednak w Koborowie było najlepiej, zwłaszcza po wyjeździe Kasi. Diabli nadali ten cały projekt
Kunickiego, przez który wrobił się na prezesa banku…</p>
<p>Uśmiechnął się do siebie.</p>
<p>„No, bracie, nie narzekaj, nie narzekaj, naprawdę to nie
ma na co!”</p>
<p>Myśl snuła się coraz wolniej, obfita doza pokarmu
zrobiła swoje. Nikodem zasnął.</p>
<p>Spał tak twardo, że nie słyszał pukania do drzwi, nie
słyszał kroków panny Stelli ani trzasku zamka w czarnej
walizce. Dopiero gdy mocno potrząsnęła jego ramieniem,
otworzył oczy.</p>
<p>Od razu przypomniał sobie, gdzie się znajduje. Przed
nim stała brunetka, trzymając coś, jakby szlafrok z białego
jedwabiu na czerwonej podszewce.</p>
<p>Zerwał się na równe nogi i przetarł powieki.</p>
<p>— Już czas, Mistrzu! — wyszeptała panna Stella.</p>
<p>— Czas?</p>
<p>— Tak. Wszystkie już czekają. Proszę przebrać się
w habit.</p>
<p>— Jak to? — zdziwił się. — Przy pani?</p>
<p>— Nie, ja wyjdę. Tylko proszę zdjąć wszystko i nałożyć
habit i te oto sandały.</p>
<p>Wskazała mu czerwone miękkie pantofle ze złotą gwiazdą, wyhaftowaną na noskach, po czym wyszła na palcach.</p>
<p>Dyzma zaklął, lecz nie zwlekał. Po kilku minutach był
gotów. Szlafrok, jak i pantofle okazały się nieco za obszerne.
Chłodny dotyk jedwabiu do nagiej skóry działał orzeźwiająco.</p>
<p>Spojrzał do lustra i nie mógł powstrzymać się od śmiechu. Szlafrok sięgał do ziemi, lecz rozcięte rękawy i duży
dekolt sprawiały dziwaczne wrażenie.</p>
<p>Brunetka zjawiła się znowu. Wzięła go za rękę i w milczeniu wyprowadziła na ciemny korytarz. Dokoła panowała zupełna cisza. Szli kilka minut, później były jakieś
schody i znowu korytarz. Przy jego końcu panna Stella
zatrzymała się i trzykrotnie zapukała w drzwi, te uchyliły
się z lekka. Przesunęli się do jakiegoś ciemnego pokoju,
drzwi za nimi zamknęły się, jakby same, i Dyzma usłyszał
dźwięk klucza przekręcanego w zamku, a po chwili głos
pani Koniecpolskiej:</p>
<p>— Wszystko w porządku. Wszędzie drzwi pozamykane,
służbie zakazałam wstępu do pałacu aż do południa.</p>
<p>— Dobrze — odparła brunetka, nie puszczając ręki
Nikodema — teraz wejdź i zajmij swoje miejsce.</p>
<p>Teraz Dyzma spostrzegł, że pani Lala była również
w białym szlafroku, gdyż wchodząc odsłoniła na chwilę
ciężką kotarę, skąd padła smuga purpurowego światła.</p>
<p>Z kolei i panna Stella znikła za kotarą, polecając jemu
czekać na siebie.</p>
<p>Zza kotary dobiegł Nikodema szmer rozmowy. Czas mu
się dłużył, zbliżył się więc, by zajrzeć do środka, gdy nagle
kotara rozsunęła się, a na progu stanęła brunetka w białym
szlafroku, pochylona w niskim, długim pokłonie.</p>
<p>Był to dużych rozmiarów pokój, pozbawiony wszelkich
mebli i całkowicie wysłany dywanami, na których rozrzucone leżały całe stosy ozdobnych poduszek. Tylko w środku stał wielki złocony fotel obity czerwonym atłasem, nad
nim paliły się trzy świece.</p>
<p>Nadto od sufitu zwieszała się ampla, zalewająca wszystko purpurowym światłem.</p>
<p>Po obu stronach fotela ujrzał wszystkie panie w takich
samych białych szlafrokach.</p>
<p>Na przeciwległej ścianie rozciągnięte było wielkie prześcieradło z naklejoną na nim trzypromienną złotą gwiazdą,
pod którą nalepiony był napis wycięty z czerwonego papieru.</p>
<p>Napis głosił:</p>
<p><emph>Terra est rotunda</emph>.</p>
<p>— Wnijdź, o panie! — zawołała panna Stella i usunąwszy się z drogi, podprowadziła Nikodema do przeznaczonego
dlań tronu.</p>
<p>Gdy usiadł, panie otoczyły fotel półkolem, zaś panna
Stella wystąpiła na środek i zaczęła:</p>
<p>— Wtajemniczeni! Wy, Pątniczki Trzypromiennej
Gwiazdy, i ty, Mistrzu, na którego piersi wkrótce zabłyśnie
symbol wiedzy, władztwa i szczęścia. Oto ja, wasza siostra
Orędowniczka, niegodnymi wargami oznajmiam wam godzinę otwarcia trzydziestej trzeciej Loży Zakonu Trzypromiennej Gwiazdy, której hasłem z woli Wielkiego Trzynastego będzie pełna głębokiej myśli sentencja: <emph>Terra est
rotunda</emph>! Wiąże się z tym wiara, że Zakon nasz opanuje całą
ziemię, nadzieja, że Loża nasza stanie się jednym z mocnych
ogniw w tym łańcuchu, i wskazanie, że my, żyjący na globie
ziemskim ludzie, zamknąć się musimy w jego kręgu.
Zaznaczam przy tym, że zgodnie z prawem Zakonu każdy
z nas musi wypełnić nakaz drugiego, gdy ten wymieni
święte hasło, dotykając lewą dłonią czoła, serca i łona.
Zanim przystąpimy do obrzędu, przypomnieć wam pragnę
kanony hermetyczne…</p>
<p>Dyzma przestał słuchać. Zbyt był zafrapowany oryginalnością sytuacji, by mógł skupić tak długo uwagę na jednym
punkcie. Przyglądał się otaczającym go młodym kobietom
i pannom. Niektóre z nich bardzo ładnie wyglądały w dziwacznych szlafrokach. Nagie ramiona, jakby wypływające
z białych fałd lśniącego jedwabiu, głęboko wycięte dekolty
i sam fakt, że wśród tylu kobiet jest tu jedynym mężczyzną
— wszystko to działało nań podniecająco.</p>
<p>Już nie myślał: co i jak, i dlaczego. Myślał tylko: czy
i kiedy?</p>
<p>Tymczasem panna Stella zakończyła przemówienie
i wydobyła z czerwonego pudełeczka małą złotą gwiazdkę,
zawieszoną na takimż łańcuszku. Wśród uroczystego milczenia podeszła do Nikodema i zawiesiła mu gwiazdkę na
szyi, po czym odstąpiła trzy kroki i upadła plackiem na
dywan. Wszystkie pozostałe damy uczyniły to samo za
wyjątkiem pani Lali, która poszła do drzwi i przekręciła
kontakt.</p>
<p>Ampla zgasła. Nikodem wzdrygnął się. Pogrążony
w mroku pokój, trzy nikłe płomyki woskowych świec nad
nim i te leżące w bezruchu kontury białych postaci sprawiały wrażenie niesamowite.</p>
<p>Nagle panna Stella jęczącym głosem zawołała:</p>
<p>— Witaj nam, witaj, panie życia, miłości i śmierci!</p>
<p>— Witaj, witaj — po wielokroć powtórzyły drżące głosy.</p>
<p>— Witaj nam, witaj, dawco woli!</p>
<p>— Witaj, witaj — powtórzyły głosy.</p>
<p>— Witaj, szafarzu wiedzy!</p>
<p>— Witaj… witaj…</p>
<p>— Witaj, Mistrzu życia!</p>
<p>— Witaj… witaj…</p>
<p>— Witaj, twórco rozkoszy!</p>
<p>— Witaj… witaj…</p>
<p>Dyzma słuchał tej litanii i myślał:</p>
<p>„Powariowały baby do reszty!…”</p>
<p>Nagle panna Stella skończyła, zbliżyła się do Dyzmy i,
zanim zdołał zorientować się, pocałowała go w same usta.
Ku jego zdumieniu po niej zrobiła to samo pani Lala, później
obie hrabianki Czarskie i reszta pań.</p>
<p>— Teraz spalcie kadzidła — rozkazała panna Stella.</p>
<p>Po chwili z czterech rogów pokoju uniosły się sinawe
dymki, pachnące jakimś dziwnym aromatem, słodkim
i upajającym..</p>
<p>Panie znowu zebrały się dookoła Dyzmy.</p>
<p>Na znak panny Stelli wzięły się za ręce, tworząc półkole.
Ona sama wznosiła ręce ku górze i zawołała:</p>
<p>— Przybądź, o przybądź, Panie!</p>
<p>— Przybądź — powtórzyły wszystkie.</p>
<p>— Okaż nam łaskę swoją! — wołała panna Stella.</p>
<p>— Okaż…</p>
<p>— Zejdź między nas!</p>
<p>— Zejdź…</p>
<p>— Wstąp w duszę zastępcy Twego!</p>
<p>— Wstąp…</p>
<p>— Wstąp w ciało Mistrza naszego!…</p>
<p>— Wstąp…</p>
<p>— Zapal go płomieniem!…</p>
<p>— Zapal…</p>
<p>— Rozpłomień go Twą niezmierną mocą!</p>
<p>— Rozpłomień…</p>
<p>— Przeniknij go żarem oddechu!…</p>
<p>— Przeniknij!…</p>
<p>Nikodema przeszedł dreszcz.</p>
<p>— Kogo wołacie? — zapytał przez zaciśniętą krtań
nieswoim głosem.</p>
<p>Odpowiedziały mu krzyki przerażenia. Niektóre były
tak przejmujące, że mroziły mu krew w żyłach.</p>
<p>— Przemówił, jest… To On!… — ozwały się głosy.</p>
<p>— Kto?… — zapytał Dyzma trzęsąc się na całym ciele.</p>
<p>— Kogo wołacie?</p>
<p>Wtem, jakby tuż za karkiem, usłyszał wyraźnie głośne
warczenie. Chciał zerwać się, lecz nie miał siły, wśród
odurzającego dymu, napełniającego pokój, ujrzał różnokolorowe migające ogniki.</p>
<p>— Padnijcie na twarz — zawyła panna Stella. On przybył! Chwała Ci, chwała, Władco miłości, życia i śmierci,
chwała Ci, chwała, Książę Ciemności!…</p>
<p>Młodsza panna Czarska wybuchnęła spazmatycznym
śmiechem, jedna z pań zerwała się, tuląc się do pani Lali,
krzyczała:</p>
<p>— Widzę Go, widzę!</p>
<p>— Kogo? — wrzasnął rozpaczliwym głosem Dyzma.</p>
<p>— Jego, Jego, Szatana…</p>
<p>Nikodemowi nagle wydało się, że czyjeś zimne ręce
ściskają go za kark. Z gardła wydobył się przeraźliwy
nieartykułowany dźwięk i Wielki Trzynasty opadł bezwładnie na fotel.</p>
<p>Zemdlał!</p>
<p>Pierwszym wrażeniem, jakie odczuł wracając do przytomności, była słodycz rozpływająca się w ustach. Otworzył
oczy. Tuż przy nich ujrzał czarne źrenice panny Stelli.
Zanim odzyskał całkowitą świadomość, jej usta przylgnęły
do jego warg i znowu poczuł na języku słodki płyn o mocnym zapachu. Wino. Chciał zaczerpnąć powietrza i odepchnął Stellę. Zobaczył wówczas wśród dymu białe postacie. Wynosiły z sąsiedniego pokoju stoliki, zastawione
butelkami i kieliszkami. Pani Koniecpolska, z małym flakonikiem w ręku, kroplami odmierzała jakiś płyn, po czym do
kieliszków nalewano wino.</p>
<p>Gdy już napełniono wszystkie, każda z pań wzięła jeden,
a panna Stella podała Dyzmie największy.</p>
<p>W pokoju panował teraz pogwar stłumionych rozmów.
Nikodem pociągnął tęgi łyk i mlasnął językiem.</p>
<p>— Dziwne wino — zauważył.</p>
<p>— Syćmy się dobrodziejstwem peyotlu! — emfatycznie
zawołała panna Stella.</p>
<p>Kieliszki były już próżne i nalewano nowe.</p>
<p>— Co jest w tym winie? — zapytał Dyzma.</p>
<p>Stojąca obok panna Czarska usiadła na poręczy fotela
i, musnąwszy ustami ucho Nikodema, powiedziała rozmarzonym głosem:</p>
<p>— Boska trucizna peyotlu, boska… Czy czujesz war
w żyłach, mój panie?… Prawda? I taki cudny śpiew, i takie
kolorowe… Prawda?</p>
<p>— Prawda — stwierdził i wychylił kieliszek do dna.</p>
<p>Czuł, że dzieje się z nim coś niezwykłego. Opanowała go
nagła radość, wszystko stało się piękne, barwne, nawet
przysadkowata panna Stella była powabna i kusząca.</p>
<p>Zresztą nastrój wszystkich zmienił się nie do poznania.
Otoczyły Nikodema roześmianą grupą, napełniły pokój
gwarem wesołych okrzyków, melodiami frywolnych piosenek. Jedna z rozmachem trzasnęła kieliszkiem o ścianę
i zawoławszy: — Evoe! — jednym ruchem zrzuciła z siebie
szlafrok. Zaczęła tańczyć.</p>
<p>— Brawo! Brawo! — zawołały inne.</p>
<p>Po chwili dywan pokrył się białymi plamami jedwabiu…</p>
<p>Do wciąż napełnianych kieliszków z małego flakonu
spływały jasnozielone krople czarodziejskiego płynu.</p>
<p>Przez kogoś potrącony wywrócił się świecznik i pokój
zaległa ciemność, parna, krwista ciemność, pełna namiętnych szeptów i spazmatycznego, oszalałego śmiechu.</p>
</div>

<div type="chapter"><head>Rozdział dwunasty</head>
<p>Przez szczelinę ciężkich firanek wdarła się do pokoju
czerwona smuga zachodzącego słońca.</p>
<p>Nikodem ociężałym ruchem sięgnął po zegarek.</p>
<p>Była szósta.</p>
<p>Dziwne. Nie czuł ani bólu głowy, ani niesmaku w ustach,
jak zwykle po większych pijaństwach.</p>
<p>Był tylko straszliwie osłabiony.</p>
<p>Każdy ruch, ba, każde podniesienie powiek wydawało
się mu ciężkim trudem.</p>
<p>A jednak trzeba było wstawać. Musi przecie jechać do
Warszawy. Co sobie w banku pomyślą…</p>
<p>Zadzwonił.</p>
<p>Zjawił się sztywny lokaj i oznajmił, że kąpiel jest
przygotowana.</p>
<p>Dyzma leniwie wciągnął na siebie pidżamę i przeszedł
do łazienki. Tu, spojrzawszy w lustro, aż się przeraził: blady
był jak płótno, pod oczyma wystąpiły dwa sine szerokie
półkola.</p>
<p>— Cholera — zaklął — urządziły!…</p>
<p>Ubrał się i powłócząc nogami zszedł na dół.</p>
<p>Tu czekała nań pani Koniecpolska, która na powitanie
omdlałym ruchem podała mu rękę.</p>
<p>— Głodny pan?</p>
<p>— O, nie, dziękuję.</p>
<p>Spojrzał na nią spod oka i spotkał figlarny, jak zwykle,
wzrok. Zaczerwienił się po same uszy.</p>
<p>„To cholera — pomyślał — ani się zawstydzi. Bo chyba
nie mogła zapomnieć?”</p>
<p>— Chciałbym jechać — odezwał się po pauzie.</p>
<p>— Ależ proszę, samochód do pańskiej dyspozycji.</p>
<p>W pożegnaniu nie było nic szczególnego i to właśnie
jeszcze bardziej detonowało Nikodema. Gdy auto skręciło
na szosę, obejrzał się.</p>
<p>— To świnie! — rzekł z przekonaniem.</p>
<p>— Słucham jaśnie pana — odwrócił się szofer.</p>
<p>— Jedź pan, jedź pan, nie do pana gadam.</p>
<p>— Przepraszam.</p>
<p>Rozmyślał o ubiegłej nocy. Czuł trochę strachu. Wspomnienie, że wszystko to odbywało się nie bez udziału diabła,
gniotło go najbardziej. Natomiast cieszył się z odkrycia, że
w tych najwyższych sferach towarzyskich ma takież prawa,
jak każdy hrabia czy książę. Ba, większe. Muszą go słuchać,
a niech na którą z nich tylko palcem kiwnie, to przyjdzie jak
pierwsza lepsza z ulicy.</p>
<p>Jakże inaczej wyobrażał je sobie, ilekroć te dumne
i eleganckie damy…</p>
<p>Roześmiał się z zadowoleniem.</p>
<p>„Prawdę mówi Krzepicki: wszystkie takie same dziwki…”</p>
<p>Zaczął padać deszcz. Gdy samochód zatrzymał się na
Wspólnej, lało jak z cebra.</p>
<p>Szybko przebiegł chodnik i wszedł do bramy. Gorzej
było ze schodami. Wchodził na nie tak, jakby dźwigał wielki
ciężar.</p>
<p>„Urządziły, choroba!”</p>
<p>Ignacy powitał pana oznajmieniem, że przez wczorajszy
i dzisiejszy dzień było z dziesięć osób, a pan sekretarz kilka
razy, i ciągle dowiaduje się telefonem, czy pan prezes nie
przyjechał. A najgorszy to był jeden nachał. Wymyślał
i koniecznie chciał sam obejść mieszkanie, bo nie wierzył, że
pana prezesa nie ma…</p>
<p>Mówił, że pan prezes chowa się przed nim…</p>
<p>— Jak wyglądał? — zapytał Dyzma.</p>
<p>— Taki niski, gruby.</p>
<p>— Nie mówił, jak się nazywa?</p>
<p>— Mówił, jakoś Bączek czy coś…</p>
<p>— Cholera! — zaklął pan prezes. — Czego ten drań
jeszcze chce?!</p>
<p>— Jakby przyszedł, panie prezesie, to ja mogę zrzucić ze
schodów — ofiarował się Ignacy.</p>
<p>— Nie, nie trzeba.</p>
<p>Zadzwonił telefon. Mówił Krzepicki. Są bardzo ważne
sprawy, czy może przyjechać zaraz?</p>
<p>— Stało się co?</p>
<p>— Nic, nic nadzwyczajnego.</p>
<p>— No, to czekam.</p>
<p>Kazał Ignacemu przygotować czarną kawę i położył się
na kanapie.</p>
<p>Zastanowił się, czy opowiedzieć Krzepickiemu wszystko, co go spotkało u hrabiny Koniecpolskiej… Doszedł
jednak do przekonania, że mogłoby to uchodzić za zdradę,
a ryzykować nie chciał.</p>
<p>Ignacy przyniósł listy. Była to tylko prywatna korespondencja, której nie otwierał sekretarz, a składała się z trzech
nowych listów od Niny oraz z niezwykle długiej depeszy
Kunickiego, który prosił Dyzmę o spieszne zajęcie się
sprawą podkładów kolejowych, gdyż kwestia stała się
szczególnie aktualna.</p>
<p>Przy czytaniu tej depeszy zastał Dyzmę Krzepicki.
Zaczął od żarcików na temat wycieczki z hrabiną Lalą,
opowiedział kilka anegdotek, mimochodem napomknął, że
w banku wszystko w porządku, i lekko zapytał:</p>
<p>— Kto to jest, panie prezesie, ten Boczek?</p>
<p>Nikodem zmieszał się.</p>
<p>— Boczek?</p>
<p>— Tak, taki tłusty facet. Codziennie przychodzi do
banku i tak nachalnie domaga się audiencji u pana prezesa,
jakby pewien był, że pan go przyjmie. Czy to znajomy pana
prezesa?</p>
<p>— Tak, owszem…</p>
<p>— Bo, wie pan, wydawało mi się, że to wariat.</p>
<p>— Dlaczego?</p>
<p>— No, bo gdy mu powiedziałem, że pan prezes przyjmuje w piątki, ten zaczął awanturować się. „Co to, powiada,
w piątki, w piątki to wielki pan prezes może przyjmować,
kogo chce, a zobaczysz pan, jeszcze panu uszu natrze, że
mnie nie wpuszczasz. Już ten wasz wielki prezes, powiada,
i u mnie nie będzie taki fisz…”</p>
<p>Dyzma siedział czerwony jak burak.</p>
<p>— I co jeszcze mówił?</p>
<p>Krzepicki zapalił papierosa i dorzucił:</p>
<p>— Awanturnik i gbur… Pozwolił sobie nawet na jakieś
idiotyczne groźby pod pańskim adresem, że to on panu
pokaże i tak dalej…</p>
<p>Nikodem zmarszczył brwi i bąknął:</p>
<p>— Tak… Panie Krzepicki, jakby on znowu przyszedł,
wpuść go pan do mnie… To taki narwaniec… Zawsze był
taki…</p>
<p>— Dobrze, panie prezesie.</p>
<p>Powiedział to całkiem po prostu, lecz Dyzma nie wątpił,
że Krzepicki albo już coś wywąchał, albo chce wywąchać.
Postanowił za wszelką cenę zmusić Boczka do milczenia.</p>
<p>Krzepicki został u Nikodema na kolacji… Rozmowa
zeszła na Koborowo i Dyzma powiedział z westchnieniem:</p>
<p>— Jakże to miło jest mieszkać na wsi, żyć spokojnie…</p>
<p>— Dobre wspomnienia ma pan prezes z Koborowa
— zauważył Krzepicki. — A to ładny majątek! Cóż, niech
pan rozwiedzie Ninę z Kunickim i ożeni się.</p>
<p>— Ba — kiwnął głową Dyzma — gdyby Koborowo było
jej, to w trymiga!</p>
<p>— Ale przecież nominalnie ona jest właścicielką?</p>
<p>— To i co? Kunicki ma plenipotencję bez ograniczeń.</p>
<p>— Plenipotencję można cofnąć.</p>
<p>Nikodem wzruszył ramionami.</p>
<p>— Ale weksli cofnąć nie można.</p>
<p>Krzepicki zamyślił się i zaczął gwizdać.</p>
<p>— Ot, co — dorzucił Dyzma — guzik!</p>
<p>Krzepicki nie przestawał gwizdać.</p>
<p>— Co mamy jutro? — zapytał Nikodem.</p>
<p>— Jutro… Nic specjalnego. Ale owszem, jest zaproszenie do cyrku. Wielka ma być sensacja. Przyjechał ten
największy siłacz światowy, zapomniałem, jak się nazywa,
ale ma walczyć z mistrzem Polski, Wielagą. Pan prezes lubi
walki francuskie?</p>
<p>— Owszem. To pójdziemy? O której to?</p>
<p>— O ósmej.</p>
<p>Pożegnał sekretarza i położył się spać. Nakładając pidżamę zauważył, że ma na szyi złotą gwiazdę. Czym prędzej zdjął ją, wpakował do pudełka od zapałek i schował
w biurku, a gasząc światło przeżegnał się na wszelki
wypadek.</p>
<p>Nazajutrz oczekiwania jego sprawdziły się. O pierwszej
zjawił się Boczek. Istotnie zachowywał się z wielką pewnością siebie. Z daleka wiało od niego wódką.</p>
<p>Dyzma zmienił taktykę.</p>
<p>Podał Boczkowi rękę, podsunął mu krzesło i zapytał, jak
mógł najuprzejmiej, czym może służyć. Natomiast Boczek,
tym pewniej się czując, nie krępował się ani w słowach, ani
w gestach. Posunął się nawet do takiej poufałości, że
klepnął pana prezesa po ramieniu.</p>
<p>Tego Dyzmie było już zanadto. Zerwał się z miejsca
i wrzasnął:</p>
<p>— Wont! Cholero! Wont!</p>
<p>Boczek patrzał nań jadowicie i wstał.</p>
<p>— Popamiętasz jeszcze mnie, widzisz go, szyszka!</p>
<p>— Czego ty chcesz ode mnie? Pieniędzy, draniu, chcesz?
— pienił się Dyzma.</p>
<p>Boczek wzruszył ramionami.</p>
<p>— Pieniądze też przydadzą się.</p>
<p>— Uuu… swołocz!…</p>
<p>Nikodem wyjął z kieszeni dwadzieścia złotych, po namyśle dorzucił drugie dwadzieścia.</p>
<p>— Czego pan piekli się, panie Nikodem — pojednawczo
zaczął Boczek — przecie ja panu żadnej krzywdy nie chcę
zrobić…</p>
<p>— Nie chcę, nie chcę, a czego pan mordę rozpuszczasz
przy moim sekretarzu, co?</p>
<p>Boczek usiadł.</p>
<p>— Sza, panie Nikodem. Czy nie lepiej nam żyć w zgodzie? Pan mnie pomożesz, a ja panu szkodzić nie będę…</p>
<p>— To nie dałem może panu posady?</p>
<p>— Co mi za posada — wzruszył ramionami Boczek.
— Osiem godzin człowiek tyra za głupie czterysta złotych.
A przy tym w fabryce taki huk, że nerwy nie strzymają. To
nie dla mnie…</p>
<p>— Może pana ministrem zrobić, co? — zadrwił
Dyzma.</p>
<p>— Co pan kpisz, panie Nikodem, a niby dlaczego pana
zrobili prezesem banku?</p>
<p>— Bo rozum mam, rozumiesz pan?</p>
<p>— Każdy ma swój rozum. A ja tak myślę, że jeżeli pan
możesz być prezesem, to mnie wprost niehonorowo, żebym
ja, dawniejszy pański zwierzchnik, nie miał pensji choćby
osiemset złotych.</p>
<p>— Zwariowałeś pan, panie Boczek? Osiemset złotych, któż to panu da?</p>
<p>— Tylko bez bujania, panie Nikodem, już ja wiem, że
jak się pan postarasz, to niejeden taki znajdzie się, co
da.</p>
<p>W oczach Dyzmy zabłysła nienawiść. Powziął nagle
postanowienie.</p>
<p>— No, dobrze, panie Boczek, widzę, że muszę… Hm…
mogę pana zrobić zastępcą dyrektora Państwowych Składów Spirytusowych… Chcesz pan?</p>
<p>— To już pewno będzie lepiej. To może z mieszkaniem
dostanę? Rodzinę trzeba będzie przecież sprowadzić.</p>
<p>— Pewno, że jest i mieszkanie. Ładne mieszkanie,
cztery pokoje, kuchnia i opał darmowy, i światło.</p>
<p>— A pensja?</p>
<p>— Pensja będzie z tysiąc złotych.</p>
<p>Boczek rozrzewnił się. Wstał i wziął Dyzmę w objęcia.</p>
<p>— No widzisz pan, panie Nikodem, my swojaki z jednych stron, to musimy się wspomagać.</p>
<p>— Pewno — potwierdził Nikodem.</p>
<p>— Zawsze byłem pańskim przyjacielem. Inni odsuwali się od pana, że to, powiadali, bękart, niby z nieprawego
łoża, podrzutek…</p>
<p>— Przestań pan, do cholery!</p>
<p>— Toż mówię, inni tak w całym Łyskowie na pana,
a ja nic i nawet w swoim domu pana przyjmowałem…</p>
<p>— Wielkie mecyje — pogardliwie skrzywił się Dyzma.</p>
<p>— Kiedyś były wielkie — flegmatycznie zauważył Boczek — ale co będziemy się spierać.</p>
<p>Nikodem siedział ponury jak noc. Wspomnienie tego, że
jest podrzutkiem, skręciło mu wnętrzności. Nagle z całą
jasnością uprzytomnił sobie, że dla nich dwóch, dla niego
i dla Boczka, za mało miejsca w Warszawie… Nie tylko
w Warszawie.</p>
<p>Wypogodzony wyraz twarzy Boczka znikłby bez śladu,
gdyby mógł on teraz odczytać myśli swego dawnego podwładnego.</p>
<p>— Tak panu powiem, panie Boczek — zaczął Dyzma
— przyjdź pan jutro i przynieś pan swoje papiery, wszystkie
papiery, bo wystarać się o taką posadę dla pana, to nie byle
co. Trzeba będzie dużo nagadać się i wytłumaczyć, że pan
potrafisz być zastępcą dyrektora.</p>
<p>— Serdeczne dzięki, nie pożałuje pan tego, panie Nikodem.</p>
<p>— Wiem, że nie pożałuję — mruknął Dyzma — teraz
jeszcze jedno: ani słówka nikomu, bo na to miejsce amatorów ze sto będzie, rozumiesz pan.</p>
<p>— Juści rozumiem.</p>
<p>— No to fertig. Jutro o jedenastej.</p>
<p>Zapukano do drzwi i w progu ukazał się Krzepicki.</p>
<p>Boczek chytrze mrugnął do Dyzmy i skłonił mu się tak
nisko, jak tylko pozwalała mu jego tusza.</p>
<p>— Najniższe uszanowanie panu prezesowi, będzie załatwione wedle rozkazu pana prezesa.</p>
<p>— Do widzenia, możesz pan iść.</p>
<p>Nikodem spostrzegł, że Krzepicki, udając zajętego trzymanymi w ręku papierami, spod oka obserwował znikającego za drzwiami Boczka.</p>
<p>— No, cóż tam, panie Krzepicki?</p>
<p>— Wszystko w porządku. Oto zaproszenie do cyrku.</p>
<p>— A prawda, idziemy.</p>
<p>— Dzwoniła jeszcze hrabianka Czarska, ale powiedziałem, że pan prezes zajęty.</p>
<p>— To szkoda.</p>
<p>— Che, che, che! Rozumiem pana prezesa. Te panny
Czarskie to fin-fin… W zeszłym roku…</p>
<p>Nie dokończył, gdyż do gabinetu wpadł, nie zamykając
za sobą drzwi, pułkownik Wareda.</p>
<p>— Serwus Nikuś! Gdzie to ciebie anieli noszą!</p>
<p>— Jak się masz, Waciu.</p>
<p>Krzepicki skłonił się i wyszedł.</p>
<p>— Wiesz bracie — zawołał pułkownik — zaszedłem tu
do ciebie, bo przyszło mi na myśl, czy nie wybrałbyś się do
cyrku, dziś przyjechał, wiesz, ten Tracco, najsilniejszy
człowiek świata, będzie walczył z naszym mistrzem Wielagą.</p>
<p>— Wiem, nawet wybieram się.</p>
<p>— A to klasa! — klepnął Dyzmę po kolanie. — Będzie
cała paczka. Uszycki, Ulanicki, Romanowicz z żoną…</p>
<p>Odezwał się telefon.</p>
<p>— Halo!</p>
<p>Krzepicki oznajmił, że znowu dzwoni panna Czarska,
czy połączyć?</p>
<p>— Dawaj pan… Halo!… Tak, to ja, dzień dobry pani…</p>
<p>Zasłonił tubę ręką i szepnął do Waredy:</p>
<p>— To hrabianka Czarska!</p>
<p>— Fiu… fiu… — pokręcił ten głową.</p>
<p>— Ależ nie przeszkadza pani. Wprost naprzeciw, bardzo
mi przyjemnie…</p>
<p>Przytrzymał słuchawkę ramieniem i zapalił papierosa,
którym go poczęstował pułkownik.</p>
<p>— Ależ, proszę pani, ja na literaturze nie znam się…
Słowo honoru… A kiedy to?</p>
<p>— … No dobrze, dobrze… A jakże zdrowie siostrzyczki?
Wie pani, i ja też, ale o tym przez telefon lepiej nie mówić…
Co, do teatru? Eee… wie pani co, czy nie chciałyby panie
pójść ze mną do cyrku?… O nie, dziś walczy najsilniejszy
człowiek świata… Jak?… Wacek, jak się on nazywa?</p>
<p>— Włoch, Tracco… Nie, tu u mnie siedzi mój przyjaciel,
Wareda…</p>
<p>— Nikuś, powiedz jej, że rączki całuję.</p>
<p>— Rączki pani całuje… Będzie, a jakże… No, to dobrze
się składa. Zajadę po panie moim samochodem… Do widzenia.</p>
<p>Położył słuchawkę i uśmiechnął się.</p>
<p>— Ach te baby, te baby!…</p>
<p>— Pójdą? — zapytał pułkownik.</p>
<p>— Jeszcze by nie!</p>
<p>— No to chodź, jedziemy na obiad.</p>
<p>— Zabierzemy i Krzepickiego.</p>
<p>— Jak chcesz — zgodził się Wareda.</p>
<p>W restauracji spotkali Ulanickiego i od razu zrobiło się
wesoło.</p>
<p>— Znacie już tę anegdotę o buldogu i pinczerku? Gadajcie, co? — zapytał, gdy podano kawę.</p>
<p>— Uważaj! — ostrzegał Wareda. — Nie zapominaj, że
kto powie stary kawał, stawia butelkę koniaku.</p>
<p>— Nie mądrzyj się, Wacuś — skarcił go z poważną miną
Ulanicki. — Likurgiem, który tę zasadę prawną ustanowił,
byłem przecie ja sam we własnej osobie. Ale słuchajcie.
Otóż siedzi sobie na rogu Marszałkowskiej wyżeł…</p>
<p>— Mówiłeś, buldog…</p>
<p>— Nie zawracaj kontrafałdy. Siedzi sobie wyżeł i patrzy,
a tu z Ogrodu Saskiego pędzi buldog, olbrzymi buldog…</p>
<p>Dyzma wstał i bąknął:</p>
<p>— Na chwilę przepraszam.</p>
<p>— Znasz ten kawał? — zapytał Wareda.</p>
<p>Nikodem nie znał, lecz odpowiedział:</p>
<p>— Znam.</p>
<p>Prędko włożył płaszcz i wybiegł drzwiami, uchylonymi
przez portiera.</p>
<p>Szofer nacisnął starter i otworzył drzwiczki.</p>
<p>— Możesz pan jechać do domu — powiedział Dyzma.</p>
<p>Stał chwilkę na chodniku, zanim auto odjechało, po
czym poszedł w kierunku Bielańskiej i wsiadł do taksówki.</p>
<p>— Róg Karolkowej i Wolskiej.</p>
<p>Kiedy jeszcze był mandolinistą w barze „Pod Słońcem”,
często odwiedzał z kolegami i przygodnymi kompanami
tamte strony. Goście w barze czasami w przypływie dobrego humoru zabierali ze sobą orkiestrę.</p>
<p>Na długiej, wąskiej ulicy Karolkowej było ich kilka.
Gdy auto stanęło, Nikodem zapłacił i, odczekawszy, aż
szofer odjechał, skręcił w Karolkową.</p>
<p>Po obu stronach piętrzyły się jednostajne kamienice
z czerwonej cegły: fabryki. Jednostajne mury tu i ówdzie
dzielił wysoki drewniany parkan lub mały drewniany
domek, w którego oknach pobłyskiwało światło małych
żarówek zza żółtych firanek. Były to knajpy robotnicze, tak
mało różniące się jedna od drugiej, że trudno byłoby je
rozpoznać.</p>
<p>Nikodem szedł pewnym krokiem, aż pchnął wąskie
drzwi.</p>
<p>Od razu ogarnął go zapach piwa i kiszonej kapusty.
Szeroka lada, oszklona i przysłonięta białymi firaneczkami,
zajmowała połowę niedużej salki, której kamienną podłogę
pokrywały świeże trociny.</p>
<p>Zza zielonej kotary dochodziły głośne dźwięki harmonii
i skrzypiec. Za ladą stał ponury mężczyzna o czerwonej
twarzy i dwie podstarzałe kobiety. W bufetowej sali tylko
dwa stoliki były zajęte.</p>
<p>Nikodem podszedł do szynkwasu.</p>
<p>— Większą? — zapytał gospodarz.</p>
<p>— Lej pan — odparł Dyzma.</p>
<p>Wypił i sięgnął po dzwonko śledzia.</p>
<p>— No co, panie Malinowski, jak idzie?</p>
<p>— Ot, pomału.</p>
<p>— A gra u pana Ambroziak, harmonista Ambroziak?</p>
<p>— Bo co? — nieufnie zapytał gospodarz.</p>
<p>— Nalej pan — powiedział Dyzma i wypił.</p>
<p>Przekąsił grzybkiem.</p>
<p>— Pan mnie nie pamięta, panie Malinowski, co?</p>
<p>— Tylu się ludzi zna — obojętnie zauważył knajpiarz.</p>
<p>— Jestem Pyzdraj. „Pod Słońcem” na Pańskiej grałem.</p>
<p>— Na Pańskiej?</p>
<p>— Tak. Mandolinista. Nazywają mnie Pyzdraj.</p>
<p>Restaurator nalał bez prośby kieliszek.</p>
<p>— A tak, owszem… No i jak tam?</p>
<p>— Żyje się…</p>
<p>Łyknął wódkę i zapytał.</p>
<p>— A tam — wskazał podbródkiem na kotarę — gra
Ambroziak? Niech pan powie, to mój kolega…</p>
<p>— Gra — lakonicznie odparł restaurator.</p>
<p>Nikodem wziął wykałaczkę w zęby i uchylił zielonego
kretonu. Tu było więcej osób, a orkiestra grała długo,
widocznie na zamówienie.</p>
<p>Jednakże harmonista spostrzegł Dyzmę i gdy tylko
skończyli tango, zbliżył się ku niemu.</p>
<p>— Dobry wieczór, Pyzdraj.</p>
<p>— Dobry wieczór — odparł prawie wesoło. — Z tej
okazji daj pan większe piwo, panie Malinowski.</p>
<p>— No, jak przyszedł stary kompan — dodał harmonista
— to daj pan dwie z kropelkami.</p>
<p>Wypili.</p>
<p>— Interes macie? — zapytał Ambroziak.</p>
<p>Nikodem kiwnął głową.</p>
<p>— A wy teraz gdzie pracujecie?</p>
<p>— Ja — odparł po chwili wahania — et, na prowincji.</p>
<p>— Żyjecie?</p>
<p>— Żyję.</p>
<p>— No, jak macie interes, to siądziem z boku.</p>
<p>Wzięli swoje kufle i poszli pod okno.</p>
<p>— Ambroziak — zaczął Dyzma — musicie mnie po
starej znajomości zrobić jedną rzecz…</p>
<p>— Jaką rzecz?</p>
<p>— Ludzi mi trzeba trzech, czterech ludzi, takich, co
pietra nie mają, a gładko się załatwią.</p>
<p>— Mokra robota? — zagadnął harmonista przyciszonym głosem.</p>
<p>Nikodem pokiwał się na krześle.</p>
<p>— Jeden facet dojadł mi do żywego.</p>
<p>— Gość polityczny? — zaciekawił się Ambroziak.</p>
<p>— Nie, gdzież tam… taki… drań…</p>
<p>— I co? Trzeba ukatrupić.</p>
<p>Nikodem poskrobał się po ramieniu.</p>
<p>— Nie, po co, tylko zamknąć pysk, żeby nie gadał…</p>
<p>Harmonista wychylił kieliszek i splunął.</p>
<p>— Można, dlaczego nie, tylko trzeba wybulić ze sto
złociszów… Może sto dwadzieścia…</p>
<p>— Dam radę — odparł Dyzma.</p>
<p>Ambroziak kiwnął głową, wstał i znikł za kotarą. Dyzma
czekał.</p>
<p>Po chwili harmonista wrócił w towarzystwie małego
blondyna o uśmiechniętych oczach.</p>
<p>— Poznajomcie się, kolego Pyzdraj, Franek Lewandowszczak.</p>
<p>Blondynek wyciągnął rękę, niespodziewanie wielką
i sękatą.</p>
<p>— Kto umarł? — zapytał wesoło.</p>
<p>— Tak sobie — odpowiedział Dyzma z namysłem — mały interes.</p>
<p>— Jak interes, to i zagrycha będzie?</p>
<p>Nikodem kiwnął na gospodarza.</p>
<p>Panie Malinowski, butelka czystej i kotlet wieprzowy.</p>
<p>Ambroziak pochylił się do blondyna.</p>
<p>— Panie Franek, a kogo pan weźmie?</p>
<p>— Myślę, że Antek Klawisz pójdzie i Teść pójdzie.</p>
<p>Starczy.</p>
<p>— We trójkę starczy? — z powątpieniem zapytał Nikodem.</p>
<p>— A co? Taki silny?… Szemrany facet czy zielony?</p>
<p>— Zielony. Z prowincji… Gruby jak beczka.</p>
<p>— Zrobi się — skinął głową Franek — ale za przeproszeniem, pan to kto jesteś?</p>
<p>— Co ci, Franek, do tego — wzmieszał się Ambroziak
— mój przyjaciel i tyle. Po co wszędzie suniesz nos?</p>
<p>— Nie sunę, tak przez ciekawość. No to gadaj pan.</p>
<p>Nikodem pochylił się nad stolikiem i zaczął objaśniać.</p>
<p>Zarówno Lewandowski, jak i harmonista pili, nie wylewając za kołnierz, a Dyzma dotrzymywał towarzystwa.
Toteż gospodarz wkrótce zabrał pustą, a postawił pełną
butelkę. Również, nie czekając zamówienia, przyniósł nowy kotlet na zimno i kiszony ogórek.</p>
<p>Wiedział, że jak ktoś z Lewandowskim „ma gadanie”,
to bez sznapsa nie obejdzie się.</p>
<p>Ambroziak kilka razy wstawał, wzywany do orkiestry,
i wracał do stolika. Gospodarz zapalił lampę gazową.
Drzwi raz po raz otwierały się, do knajpy przychodzili
nowi goście.</p>
<p>Prawie wszyscy zamieniali ukłon z Lewandowskim,
który niedbale kiwał głową.</p>
<p>Dyzma dużo słyszał o nim. Nigdy jednak nie przypuszczał, że ten osławiony awanturnik, przed którego nożem
czuł respekt niejeden na Woli i na Czystem, wyglądać
może tak chłopaczkowato i łagodnie. W każdym razie
wiedział, że w pewne ręce oddaje sprawę.</p>
<p>Zbliżała się ósma, gdy zapłacił rachunek i dyskretnie
podsunął Frankowi stuzłotówkę.</p>
<p>— I grunt, przeszukać kieszenie, żeby śladu nie było
— powiedział ściskając węzłowatą rękę na pożegnanie.</p>
<p>Gdy wychodził, Ambroziak odprowadził go do drzwi
i po zapewnieniu, że Franek to marmur-żelazo, poprosił
o pożyczenie dziesięciu złotych, a chowając pieniądze do
kieszeni rzekł nie bez ironii:</p>
<p>— Wy to tam na wsi dorabiacie się. Forsy jak lodu!</p>
<p>— Ot, idzie sobie.</p>
<p>Ulica była pusta. Doszedł do rogu Wolskiej i stanął na
przystanku tramwajowym.</p>
<p>Wkrótce nadeszła „dziewiątka”.</p>
<p>Cyrk był pełny. W ogólnym gwarze zmieszanych głosów
ostro odcinały się okrzyki krążących wśród publiczności
chłopców.</p>
<p>— Czekolada, lemoniada, wafle!</p>
<p>Gdy Nikodem wchodził z pannami Czarskimi, orkiestra
zagrała właśnie marsza i na arenę gęsiego wkroczyli atleci.</p>
<p>Było ich coś dziesięciu. Mężczyźni ogromnego wzrostu,
o potwornie rozrosłych mięśniach, z byczymi karkami,
w skąpych trykotach, odsłaniających fałdy skóry porośniętej kępkami włosia.</p>
<p>Szli rytmicznym krokiem, zataczając krąg wokół areny.</p>
<p>Kiedy towarzystwo przedostało się do swojej loży,
w której już siedział pułkownik Wareda, panna Marietta
Czarska roześmiała się:</p>
<p>— Imponujące góry mięsa!</p>
<p>Witali się.</p>
<p>— To Mik — poinformował Wareda. — Ma budowę
chłopięcą, ale silniejszy jest od niejednego z tych hipopotamów.</p>
<p>Rozpoczęła się prezentacja.</p>
<p>Atleci stali w szeregu, zaś sędzia przy stoliku jury
wymieniał ich nazwiska.</p>
<p>Przy każdym podawał jakiś tytuł: mistrz Anglii, mistrz
Brazylii, mistrz Europy itd.</p>
<p>Przy dwóch nazwiskach galerie rozbrzmiały oklaskami. Tak witano mistrza Polski, Wielagę, i olbrzymiego
Włocha, Tracco.</p>
<p>Następnie arena opustoszała. Pozostali tylko dwaj przeciwnicy: opasły Niemiec o małpio długich rękach i smukły Mulat Mik, wyglądający przy swym przeciwniku jak
antylopa, która za chwilę zostanie stratowana przez nosorożca.</p>
<p>Rozległ się gwizdek i przeciwnicy zwarli się.</p>
<p>— Już go wziął! — zawołał Dyzma, widząc, jak pod
samym ciężarem Niemca Mulat zwalił się na dywan.</p>
<p>— Nie, bracie — uśmiechnął się Wareda — trzeba
dobrze namęczyć się, zanim tego piskorza przyciśnie się
na obie łopatki.</p>
<p>Istotnie Mulat jednym zręcznym ruchem wyśliznął się
z łap przeciwnika, a gdy ten chłopiec bez wysiłku podniósł go
w górę, by ponownie rzucić o dywan, Mik niespodziewanie
odbił się jedną nogą od ziemi, co — mogło się wydawać
— ułatwiło tylko manewr Niemcowi, lecz dało wynik wręcz
niezwykły. Mianowicie smagłe ciało Mulata śmignęło łukiem nad głową przeciwnika, a że ten trzymał go pod
ramionami, stracił równowagę, padając na wznak. W tejże
chwili Mulat płaskim skokiem znalazł się na jego piersi.</p>
<p>Sędzia z gwizdkiem w ustach podbiegł w sam czas, by
uchwycić moment, gdy obie łopatki Niemca dotykały dywanu. A trwało to dosłownie moment, gdyż pokonany
z dzikim rykiem zerwał się, zrzucając swego pogromcę
z taką łatwością, z jaką koń wyrzuca z siodła niewprawnego jeźdźca.</p>
<p>Jednakże walka była skończona i przewodniczący jury
ogłosił zwycięstwo Mulata, który z uśmiechem kłaniał się
wpół, dziękując za gromkie brawa.</p>
<p>Natomiast pokonany, klnąc, schodził z areny, żegnany
gwizdami galerii.</p>
<p>— Ach, jakiż on jest piękny, ten Mulat — zachwycała
się Marietta Czarska. — Jak z brązu! Panie prezesie, czy
to byłby wielki skandal, gdybyśmy zabrali go ze sobą na
kolację?</p>
<p>— Ależ Marietto — reflektowała ją siostra.</p>
<p>— Chyba nie wypada — powiedział Dyzma, lecz reszta towarzystwa zaopiniowała, że będzie to równie dobra
atrakcja, jak każda inna, a jeżeli pójdą do gabinetu, to
wszystko będzie w porządku.</p>
<p>Tymczasem na arenie ukazała się druga grupa.</p>
<p>Dyzma z roznamiętnieniem wpatrywał się w walczących. W momentach niebezpiecznych tak z emocji zaciskał
dłonie, że te aż trzeszczały w stawach. Przez zaciśnięte
zęby wyrywały się mu raz po raz słowa zachęty:</p>
<p>— Mocniej, wal go…</p>
<p>Spocone cielska przewalały się po arenie, wśród stękania i charkotu przyduszonych gardzieli.</p>
<p>Z galerii raz po raz zrywały się okrzyki, gwizdania
i brawa.</p>
<p>Pary atletów zmieniały się już kilkakrotnie.</p>
<p>Wreszcie przyszła kolej na walkę, która stanowiła główną sensację wieczoru.</p>
<p>Naprzeciw siebie stanęli dwaj najsilniejsi przeciwnicy.</p>
<p>Mistrz Polski, Wielaga, o potwornie szerokich ramionach i herkulesowych barach, z krótkim zdeformowanym
nosem i wygoloną głową, robił wrażenie goryla. Naprzeciw
wyższy i szczuplejszy Tracco o lśniącej skórze, pod którą
grały wielkie supły mięśni, stał na rozstawionych nogach,
przypominających dwa sękate pnie dębu.</p>
<p>Wśród zupełnej ciszy rozległ się gwizdek.</p>
<p>Przeciwnicy, nie śpiesząc się i mierząc się spojrzeniem,
szli ku sobie. Obaj oceniali poważnie czekającą ich walkę,
lecz od pierwszego chwytu stało się jasne, że każdy z nich
obrał taktykę. Polak chciał nadać walce błyskawiczne
tempo. Włoch natomiast postanowił przeciągać zapasy jak
najdłużej, licząc na zmęczenie przeciwnika.</p>
<p>Toteż prawie nie opierał się i po kilku chwytach dał
się wciągnąć w piruet i położył się brzuchem na dywanie.</p>
<p>Wielaga stanął na nim i usiłował przewrócić go na
wznak. Trwało to kilka minut. Widząc, że nic nie wskóra,
z pasją zaczął nacierać mu kark.</p>
<p>— Co on robi? — zapytała panna Marietta.</p>
<p>Wareda pochylił się ku niej i, nie odwracając oczu od
areny, objaśnił:</p>
<p>— To się nazywa masaż. Uważa pani, bić nie wolno, ale
taki masaż jest dopuszczalny. Tym sposobem rozgniata się
mięśnie karku i znacznie się je osłabia.</p>
<p>— No i skóra od tego boli.</p>
<p>Widocznie i Włoch doszedł do tego przekonania, gdyż
poderwał się nagle i, wymknąwszy się z rąk przeciwnika,
chwycił go w pasie z tyłu.</p>
<p>Miał jednak zbyt krótkie ręce, jak na objętość Wielagi.
Ten bowiem jednym wdechem natężył brzuch i splecione
dłonie Tracca rozsunęły się natychmiast.</p>
<p>Galeria przyjęła ten efekt rzęsistymi oklaskami.</p>
<p>W ogóle od początku nie ulegało wątpliwości, że wszystkie sympatie widowni są po stronie zapaśnika polskiego.</p>
<p>Tymczasem walka nie dawała rezultatów, co doprowadziło Wielagę do nieukrywanej wściekłości. Podniecały ją
okrzyki z galerii:</p>
<p>— Wielaga, nie daj się!</p>
<p>— Wal Italiańca!</p>
<p>— Brawo, Wielaga!</p>
<p>Oczy atlety nabiegły krwią, z piersi wydobywało się
głuche rzężenie.</p>
<p>Walka stawała się coraz gwałtowniejsza. Zwarte ze sobą
ciała pokryły się kroplami potu.</p>
<p>Wielaga z wściekłością atakował przeciwnika, ten bronił się zawzięcie, lecz zawsze w dobrym stylu i zgodnie
z regulaminem, podczas gdy Wielaga nie hamował już
brutalnej żądzy pokonania Włocha, a nawet sędzia kilkakrotnie musiał interweniować, gdyż używał niedozwolonych chwytów.</p>
<p>Nagle udało mu się ująć Tracca w straszliwy chwyt,
zwany podwójnym nelsonem. Ogromne jego ręce przesunęły się z tyłu pod ramionami Włocha i zwarły się na jego
karku.</p>
<p>Cyrk zamarł w oczekiwaniu.</p>
<p>Zapaśnicy trwali w kamiennym bezruchu, w bezruchu
tak pełnym wysiłku, że kłęby mięśni zdawały się rozsadzać
skórę.</p>
<p>Wielaga cisnął. Twarz Włocha stała się najpierw purpurowa, później sina. Oczy wytrzeszczały się męką nie do
zniesienia, z otwartych ust po wysuniętym języku ściekała
ślina.</p>
<p>— Ohyda! — powiedziała panna Marietta i zakryła
oczy.</p>
<p>— On go zamorduje — przeraziła się jej siostra — panie
prezesie, to okropne…</p>
<p>— A niech i skręci mu kark! — odparł Dyzma.</p>
<p>— Wstyd, panie prezesie — denerwowała się Marietta.</p>
<p>— Przecie może się poddać — wzruszył ramionami
pułkownik.</p>
<p>Lecz Włoch nie myślał o poddaniu się. Znosił piekielny
ból i było widoczne, że nie ustąpi.</p>
<p>Wielaga też doszedł do tego przekonania, a wiedząc, że
wkrótce rozlegnie się gwizdek sędziego na przerwę, postanowił za wszelką cenę skończyć.</p>
<p>Nagłym ruchem targnął przeciwnika w bok, i nieznacznie podstawiwszy mu nogę, rzucił o ziemię i przywalił sobą
na obie łopatki.</p>
<p>Cyrk zatrząsł się w posadach. Ogromny ryk, burza
oklasków i tupanie tysiąca nóg zmieszały się w hałas,
w którym zarówno gwizdek sędziego, jak i dzwonek przewodniczącego stały się nieme.</p>
<p>— Brawo, brawo, Wielaga! — ryczał Dyzma, aż mu pot
wystąpił na czoło.</p>
<p>Tymczasem zapaśnicy podnieśli się z dywanu.</p>
<p>Wielaga kłaniał się dokoła, natomiast Tracco podszedł
do stolika jury i coś mówił, pocierając siny kark.</p>
<p>Wreszcie hałas ucichł. Wówczas sędzia wyszedł na środek areny i oznajmił:</p>
<p>— Spotkanie zapaśnicze mistrza Polski, Wielagi, z mistrzem Włoch, Tracco, zostało nie rozstrzygnięte, gdyż Wielaga położył przeciwnika dzięki podstawieniu nogi, co jest
chwytem niedozwolonym. Jury postanowiło…</p>
<p>Dalsze jego słowa zagłuszył ryk protestów.</p>
<p>— Nieprawda!</p>
<p>— Nie podstawił nogi!</p>
<p>— Sędzia kalosz!</p>
<p>— Wielaga zwyciężył!</p>
<p>— Precz z Italiańcami!</p>
<p>Wreszcie pozwolono dojść do głosu przewodniczącemu
jury.</p>
<p>— Proszę państwa. Walka została nie rozstrzygnięta,
gdyż Wielaga podstawił nogę. Widział to nie tylko sędzia,
lecz i ja.</p>
<p>— Nieprawda, nie podstawił! — krzyknął Dyzma.</p>
<p>— To pan mówi nieprawdę — oburzył się przewodniczący.</p>
<p>— Że co? — krzyczał Dyzma. Że co? Jak ja mówię,
że nie podstawił, ja prezes Państwowego Banku Zbożowego, to mnie więcej można wierzyć jak takiemu bubkowi
z gwizdkiem.</p>
<p>Cyrk zatrząsł się od oklasków.</p>
<p>— Brawo, brawo!</p>
<p>— Prawdę mówi!</p>
<p>Przewodniczący podniósł się z miejsca i zawołał:</p>
<p>— W zapasach wyrokuje jury, a nie publiczność. Walka
została nie rozstrzygnięta.</p>
<p>Nikodem stracił całkiem panowanie nad sobą i ryknął
na cały cyrk:</p>
<p>— A g…!</p>
<p>Efekt był kolosalny. Z galerii podniósł się istny huragan
oklasków, śmiechu i okrzyków, wśród których słowo użyte
przez Dyzmę powtarzało się wciąż.</p>
<p>Nikodem wpakował ręce w kieszenie i powiedział:</p>
<p>— Chodźmy z tej budy, bo mnie szlag trafi.</p>
<p>Wychodzili, śmiejąc się.</p>
<p>— No — mówił pułkownik Wareda — dopiero to ci zrobi
popularność!</p>
<p>— Eee…</p>
<p>— Nie żadne eee… tylko popularność. Jutro cała Warszawa tylko o tym będzie mówiła. Zobaczysz. Ludzie lubią
mocne słowa.</p>
<p>Nazajutrz nie tylko mówiono o tym, lecz i pisano. Niemal
wszystkie dzienniki podały szczegółowy i pikantny opis
awantury, a niektóre zamieściły nawet fotografię bohatera
wieczoru.</p>
<p>Nikodem był zły na siebie.</p>
<p>— Miałem rację — mówił do Krzepickiego — że ich
rugnąłem, ale teraz gotowi mnie za ordynusa mieć.</p>
<p>— Co tam, drobiazg — pocieszał Krzepicki.</p>
<p>— Bo mnie rozzłościli, dranie!</p>
</div>

<div type="chapter"><head>Rozdział trzynasty</head>
<p>Ulica Krochmalna o tej porze była całkiem pusta. I nie dziw,
bo minęła północ, a mieszkańcy tej dzielnicy już o szóstej
wstają do pracy. W nikłym świetle gazowych latarń stały
śpiące kamienice z czerwonej cegły. Z rzadka rozlegały się
kroki przechodnia śpieszącego do domu.</p>
<p>Tylko w jednej bramie stali trzej mężczyźni. Stali
w milczeniu, oparci o mur. Czekali. Można by było pomyśleć, że zdrzemnęli się, gdyby nie trzy żarzące się punkty
papierosów.</p>
<p>Wtem doszedł do ich uszu odgłos ciężkich kroków. Ktoś
szedł od strony ulicy Żelaznej. Jeden z oczekujących w bramie przykucnął i ostrożnie wychylił głowę tuż nad ziemią,
po czym cofnął się i szepnął:</p>
<p>— Jest.</p>
<p>Kroki zbliżały się i po minucie ujrzeli niskiego, grubego
człowieka w czarnej jesionce. Gdy minął bramę, wysunęli
się za nim.</p>
<p>Obejrzał się.</p>
<p>— Panie — zawołał szczupły blondyn — ma pan zapałkę?</p>
<p>— Mam — odparł tamten i przystanął, sięgając do
kieszeni.</p>
<p>— Pan się nazywasz Boczek? — nagle zapytał blondyn.</p>
<p>Grubas przyjrzał się mu.</p>
<p>— Skąd pan mnie zna?</p>
<p>— Skąd, a stąd, draniu, że mordy nie trzymasz na
kłódkę!</p>
<p>— Kiedy…</p>
<p>Nie dokończył. Potężny cios twardej pięści rozmiażdżył mu nos i górną wargę. Jednocześnie otrzymał z tyłu
uderzenie w głowę i silne kopnięcie w brzuch.</p>
<p>— Jezu! — krzyknął i potoczył się do rynsztoka.</p>
<p>Pod czaszką uczuł szum, w ustach smak krwi.</p>
<p>Napastnicy nie uważali jednak roboty za skończoną.
Jeden pochylił się nad leżącym i walił go pięściami w brzuch
i w piersi, drugi zbiegł na jezdnię i wymierzył obcasem
straszliwe ciosy w twarz.</p>
<p>Okropny ból poderwał leżącego. Z nieprawdopodobną,
jak na jego tuszę, szybkością stanął na równe nogi i rozpaczliwym głosem ryknął:</p>
<p>— Ratunku! Ratunku!…</p>
<p>— Zatknij mu pysk! — zdyszanym szeptem zawołał
blondyn.</p>
<p>Drugi chwycił leżący na chodniku kapelusz ofiary
i przytknął go do zmasakrowanej twarzy.</p>
<p>— Ratunku!… ratunku! — krzyczał ten bez przerwy.</p>
<p>Z daleka na rogu ulicy przystanął ktoś.</p>
<p>— Te, Franek, ktoś idzie.</p>
<p>— Ratunku! Ratunku!…</p>
<p>— Nie ma rady, trzeba go pomacać.</p>
<p>Szczęknęła sprężyna składanego noża i szerokie długie
ostrze bezgłośnie wpiło się po rękojeść w ciało.</p>
<p>Raz, drugi, trzeci…</p>
<p>— Fertig.</p>
<p>Wytarł nóż o jesionkę. Dwaj pozostali szybko przeszukali kieszenie. Zegarek, paszport, pugilares…</p>
<p>Po chwili ulica Krochmalna była znowu pusta.</p>
<p>Niebo poczynało już szarzeć, gdy skręcili w nią dwaj
policjanci na rowerach. Nocny patrol.</p>
<p>— Patrz no — zawołał jeden — tam ktoś leży.</p>
<p>— Pewno pijak.</p>
<p>Zeskoczyli z rowerów i od razu po kałuży krwi poznali,
z czym mają do czynienia.</p>
<p>— Oporządzony jak wieprz.</p>
<p>— Zobacz no puls.</p>
<p>— Zimny już.</p>
<p>— To naród, psia ich mać! Trzeba jechać do komisariatu.</p>
<p>— To już trzeci w tym tygodniu.</p>
<p>Zaczął prószyć deszcz. Drobny, zimny jesienny deszcz.</p>
<quote>
<p>Nocy dzisiejszej patrol rowerowy VIII komisariatu policji państwowej znalazł na ulicy Krochmalnej trupa mężczyzny, lat około pięćdziesięciu.</p>
<p>Przybyły lekarz Pogotowia stwierdził śmierć wskutek
przebicia worka sercowego ostrym narzędziem i wskutek
upływu krwi oraz pęknięcia czaszki. Wskutek zupełnego
zmiażdżenia twarzy trudno ustalić tożsamość ofiary. Żadnych dokumentów ani przedmiotów mogących ułatwić
śledztwo nie znaleziono. Zwłoki przewieziono do prosektorium. Istnieje przypuszczenie, iż zmarły zginął wskutek
porachunków partyjnych.</p>
</quote>
<p>Prezes Nikodem Dyzma złożył gazetę i zaczął bębnić
palcami po suknie biurka.</p>
<p>— A cóż ja na to poradzę — wzruszył ramionami.</p>
<p>Początkowo przeraził się faktu śmierci Boczka. Przyszło mu na myśl, że śledztwo dojdzie jednak do niego. Bał
się też, że widmo zamordowanego nie da mu spać po
nocach.</p>
<p>Z drugiej strony świadomość nieistnienia tego wysoce
niebezpiecznego człowieka, świadomość bezpieczeństwa
i zniknięcia wiszącej dotychczas nad głową groźby była
uczuciem silniejszym od obaw, które z biegiem czasu
malały do zera.</p>
<p>Któż jego, prezesa banku, może posądzić o podmawianie jakichś bandytów do mordu!</p>
<p>Zresztą czyż on, Dyzma, winien jest śmierci Boczka?
Przecież jej nie chciał.</p>
<p>— Sam sobie winien. Głupia pała… Doigrał się…</p>
<p>Do gabinetu wszedł Krzepicki. Zamknął za sobą drzwi
i z tajemniczym uśmiechem powiedział:</p>
<p>— Panie prezesie, czy zechce pan przyjąć pewnego
interesanta? Interesanta bardzo ciekawego.</p>
<p>— Kogo?</p>
<p>— Pańskiego dobrego znajomego.</p>
<p>Dyzma zbladł jak płótno. Zerwał się z miejsca i drżąc na
całym ciele, zapytał nieswoim głosem:</p>
<p>— Kto?!…</p>
<p>Opanował go nieludzki strach, że tam za drzwiami czeka Boczek, pokrwawiony, ze zmasakrowaną twarzą…</p>
<p>— Co panu jest, panie prezesie? — z niepokojem zapytał
Krzepicki.</p>
<p>Dyzma oparł się o biurko.</p>
<p>— Pan jest chory?</p>
<p>— Nie, nie… Więc kto tam jest?</p>
<p>— Kunicki.</p>
<p>— Ach, Kunicki… Dobrze…</p>
<p>— Przyjmie go pan?</p>
<p>— Dobrze.</p>
<p>Po chwili do gabinetu wpadł Kunicki. Rumiany i ruchliwy jak zawsze. Już w progu rozpoczął powitania, wyrzucając szepleniące słowa z niesłychaną szybkością.</p>
<p>Nikodem patrzał na niego kilka minut, nie mogąc na tyle
się skupić, by zrozumieć, co mówi.</p>
<p>— A, bo człowiek, kochany panie Nikodemie, lat ma
coraz więcej, a jednak nie starzeje się. Ale i pan doskonale
wygląda. Cóż tam w polityce? Co? Jak interesy? Skarżą się
wszyscy na stagnację, na podatki, panie złoty, przecie ten
podatek obrotowy to zarzyna obywatela! I świadczenia!
Słowo daję. Śliczny ma pan gabinet, ze smakiem, stylem.
Może zrobi mi pan łaskę, kochany panie Nikodemie, no,
mój drogi, nie odmówi mi pan i zje ze mną śniadanko, od
rana nic w ustach nie miałem… Śliczny gabinet. Nie wybierze się pan do mnie, do Koborowa? Wprawdzie pogoda
pod psem, ale spokój, spokój. Dla nerwów to konieczne
i Nina ucieszy się, biedactwo, taka samotna… Przyjechałby
pan na parę dni, co?</p>
<p>— Owszem, może w przyszłym tygodniu.</p>
<p>— Królu złoty, dziękuję, bardzo dziękuję. No to chodźmy na śniadanko. Może do „Bachusa”, co?</p>
<p>— Dziękuję, ale nie mogę. Jestem dziś na śniadaniu
u księcia Roztockiego.</p>
<p>Skłamał, lecz osiągnął przewidywany efekt. Kunicki
rozpłynął się w zachwycie i zaczął wyliczać wszystkie
możliwości, jakie otwierają człowiekowi takie olbrzymie
stosunki, jakie ma kochany pan Nikodem.</p>
<p>Teraz wyjechał i właściwy powód wizyty: podkłady
kolejowe. Staruszek przymilał się, krygował, sypał cyframi zysków, jakie obaj osiągną z uzyskania przez Koborowo dostaw dla kolei, tłumaczył, że ostatecznie, jeżeli jemu, Leonowi Kunickiemu, z powodu tamtego procesu nie zechcą dać, to mogą dać przecie pani Ninie
Kunickiej.</p>
<p>— Nie wiem — bronił się Dyzma.</p>
<p>— Che, che, che, ale ja wiem, że jak kochany pan zechce
paluszkiem kiwnąć… No, królu złoty, niechże pan pogada
z ministrem komunikacji!</p>
<p>Póty piłował Nikodema, aż ten zgodził się.</p>
<p>— Tylko niech pan nie wyjeżdża, bo jeżeli trzeba będzie
układać się, to ja się na tym nie znam.</p>
<p>Kunicki, uradowany, zapewnił kochanego prezesa, że
oczywiście nie wyjedzie, aby w razie potrzeby służyć
informacjami, chociaż jest przekonany, że te nie będą
potrzebne człowiekowi mającemu tak genialną głowę.</p>
<p>Wejście Krzepickiego z korespondencją przerwało potok jego wymowy. Pożegnał się z Dyzmą, zamawiając się
na jutro, i wyszedł.</p>
<p>— To znany spryciarz — zauważył Krzepicki.</p>
<p>— Ho, ho i jaki — potwierdził Nikodem — takiego nie
łatwo wykiwać.</p>
<p>Długa twarz Krzepickiego rozszerzyła się w lekceważącym uśmiechu.</p>
<p>— Moim zdaniem, panie prezesie, nie ma takiego wielkiego spryciarza, który by nie znalazł większego, co go
nabije w butelkę.</p>
<p>Dyzma roześmiał się szczerze. Sam siebie uważał właśnie za takiego spryciarza. Wydało mu się nawet, że rozumie to i Krzepicki, co zdawał się mówić poufały uśmiech
na jego twarzy.</p>
<p>— No, co pan kalkulujesz? — zapytał Dyzma.</p>
<p>— Kalkuluję — odparł Krzepicki, spuszczając oczy — że
nasze czasy należą do tego, co umie łapać okazję.</p>
<p>— Niby jaką okazję?</p>
<p>Krzepicki zadarł głowę, przeciągnął dłonią po ostro
wystającej grdyce i rzucił niedbale:</p>
<p>— Koborowo to piękny grosz.</p>
<p>— Ba!…</p>
<p>— Nie każdemu się zdarza…</p>
<p>Dyzma pokiwał głową.</p>
<p>— A ot, Kunickiemu się zdarzyło.</p>
<p>— A może zdarzyć się i… panu.</p>
<p>Nikodem spojrzał nań nieufnie:</p>
<p>— Mnie?…</p>
<p>— Świat należy do tych, co umieją skrupuły wyrzucić za
okno.</p>
<p>— Niby nie być skrupulantami?…</p>
<p>Krzepicki nie odpowiedział i tylko bacznie obserwował
oczy Dyzmy.</p>
<p>— Panie prezesie — zaczął po chwili, cedząc słowa.
— Wie pan, że jestem dla pana więcej niż życzliwy?</p>
<p>— Wiem — odparł Dyzma.</p>
<p>— Otóż chcę być szczery. Dla pańskiego dobra, a nie
przeczę, że i dla mojego. Dziś tylko ten traci, kto jest
głupi.</p>
<p>Zamyślił się, a zniecierpliwiony Dyzma zawołał:</p>
<p>— No, gadajże pan, do cholery!</p>
<p>— A nie pogniewa się pan prezes?</p>
<p>— Cóż to, masz mnie pan za głupiego?</p>
<p>— Boże broń i dlatego mówię…</p>
<p>Przysunął krzesło i spoważniał.</p>
<p>— Panie prezesie, czy żona Kunickiego wciąż kocha się
w panu?</p>
<p>— I to jak! Co dzień ot takie listy przysyła.</p>
<p>— To bardzo dobrze.</p>
<p>Pochylił się do ucha Nikodema i zaczął mówić:</p>
<p>Było już po trzeciej, gdy obaj wyszli z banku i wsiedli do
samochodu.</p>
<p>— „Oaza”! — krzyknął Dyzma szoferowi i klepnął
swego sekretarza po kolanie. — A pan to też masz łeb na
karku. Żeby się tylko udało!</p>
<p>— Dlaczego się nie ma udać? Więc sztama? — wyciągnął rękę.</p>
<p>— Sztama! — ścisnął ją mocno Dyzma.</p>
<p>Tegoż wieczora prezes Nikodem Dyzma złożył wizytę
inżynierowi Romanowi Pilchenowi, ministrowi komunikacji.</p>
<p>Był to drobny brunet, zawsze uśmiechnięty i pogodny,
znany ze swej pasji zdrabniania wyrazów. Jego żona,
siwiejąca szatynka, o wybitnie semickim typie, i sam
minister przyjęli Dyzmę owacyjnie.</p>
<p>— Prezesiuniu kochanieńki — zawołał Pilchen na jego
widok — ależ to słówko w cyrczku! Niechże cię kaczuszki
podepczą! Myślałem, że szlaczek mnie trafi ze śmiechu! To
się nazywa określonko!</p>
<p>— Może niezbyt salonowe — ciągnąc słowa potwierdziła jego żona — ale za to bardzo męskie.</p>
<p>— Słuszniutko, racyjka, mamy w naszym kraiku za
dużo ugrzeczniaków i fajtłapków, za dużo cukiereczków!
Solne słówko tak działa jak kubełeczek zimniutkiej woduni.</p>
<p>Nikodem śmiał się i usprawiedliwiał tym, że tak już był
zirytowany, że musiał „wygarnąć”.</p>
<p>Po kolacji przystąpili do interesu.</p>
<p>Nikodem nie przypuszczał, że pójdzie tak łatwo.</p>
<p>Pilchen wprawdzie zastrzegał się, że ostatecznej decyzji
dać nie może, zanim nie porozumie się z odnośnym departamentem swego ministerstwa, lecz w zasadzie „dla mileńkiego prezesiunia” gotów jest zrobić wszystko. A progi
kolejowe, czy takie, czy owakie, zawsze się przydadzą.</p>
<p>— I ma pan moje przyrzeczonko, że załatwimy się
prędziutko. Tak czy owak, aby szybciutko, taka moja
metodka.</p>
<p>Dyzma podrapał się w głowę.</p>
<p>— Właściwie mówiąc, to mnie zależałoby na tym, żeby
załatwienie sprawy przeciągnąć…</p>
<p>— Przeciągnąć, braciszku? — zdziwił się minister.</p>
<p>— Che, che, nie śpieszy mi się za bardzo.</p>
<p>Pilchen roześmiał się i zaopiniował, że wobec tego musi
uznać Dyzmę za niebywałego interesancika.</p>
<p>Nikodem zapytał, czy będzie mógł jutro przyjść do
ministerstwa i, otrzymawszy potwierdzającą odpowiedź,
zaczął się żegnać.</p>
<p>— Bardzo zdolniutki łebek — powiedział minister, gdy
drzwi za Dyzmą się zamknęły i wierzaj, moja malupuśka, że
każdziutka grzecznostka zrobiona jemu to dobrze ulokowany kapitalik.</p>
<p>— Ach, nie wiem — odpowiedziała pani Pilchenowa
— nie znam się na tych waszych kombinacjach politycznych, jednak przyznać muszę, że pan Dyzma wywiera
bardzo dodatnie wrażenie. Co to jednak znaczy wychowanie angielskie.</p>
<p>Nikodem wrócił do domu i zaraz zatelefonował do
Krzepickiego, oznajmiając, że sprawa jest na dobrej drodze.</p>
<p>Następnie zabrał się do czytania od dawna nie otwieranych listów Niny. Szukał w nich potwierdzenia trwałości jej
uczuć.</p>
<p>Słowa i ton listów nie pozostawiały w tym względzie
najmniejszych wątpliwości. Wszystkie przepełnione były
miłością i skargami na mękę tęsknoty, wspomnieniami
chwil wspólnie spędzonych i marzeniami o przyszłym
szczęściu we dwoje.</p>
<p>W jednym z listów znalazł wzmiankę o żalu, z jakim
porzuci Koborowo, w którym się urodziła i które mówi do
niej wyrazem jasnych lat dziecinnych.</p>
<p>Dyzma uśmiechnął się, zatarł ręce i otworzył biurko.
Z paczki papierów wyjął drukowany formularz i zaczął
uważnie czytać.</p>
<p>Była to plenipotencja, uprawniająca pana Nikodema
Dyzmę do wszelkich czynności finansowych i prawnych
w imieniu Niny Kunickiej. Plenipotencję tę wręczył mu
zaraz po jego przyjeździe do Koborowa Kunicki.</p>
<p>Dyzma złożył arkusz starannie i wsunął do pugilaresu.
Gwizdał wesoło, zdejmując ubranie, i z rozmachem położył się do łóżka. Jego myśli zajęte były wielką grą, którą
rozpoczął, a były to myśli radosne i emocjonujące.</p>
<p>I nagle, ni z tego, ni z owego, w tej samej chwili, gdy
przekręcił kontakt stojącej na nocnym stoliku lampy i gdy
pokój zaległa ciemność, jak obuchem uderzyła go świadomość.</p>
<p>„Zamordowano Boczka”</p>
<p>Znieruchomiał.</p>
<p>„Zamordowano na mój rozkaz… Za moje pieniądze…
Ja zamordowałem Boczka… Cholera!”</p>
<p>Uparta myśl zdawała się wsysać w mózg. Czy też jest
życie pozagrobowe, czy prawda, co mówią o duchach?…</p>
<p>Wtem na przeciwległej ścianie dojrzał jakiś ruch w ciemności… Jakiś tworzący się kształt…</p>
<p>Włosy zjeżyły się mu na głowie i rozdygotaną ręką
sięgnął do kontaktu. Zawadził jednak rękawem pidżamy
o abażur i lampa z łoskotem spadła na ziemię.</p>
<p>Zdrętwiał. Kształt posuwał się ku łóżku.</p>
<p>Cała krew zbiegła się do serca, z krtani wyrwał się
przeraźliwy, długi okrzyk. Jeden, drugi, trzeci, czwarty…
Sekundy zdawały się godzinami.</p>
<p>Nagle usłyszał człapanie pantofli. Przez szparę sąsiednich drzwi wpadła smuga światła i na progu sypialni stanął
Ignacy z rewolwerem w ręku.</p>
<p>— Co się stało?</p>
<p>— Zapal prędzej światło.</p>
<p>Macanie ręką po ścianie i miękki trzask kontaktu. Pokój zalało światło, oślepiające, zbawcze światło.</p>
<p>— Co się stało panie prezesie?</p>
<p>Dyzma usiadł na łóżku.</p>
<p>— Nic. Przez sen zdawało mi się… że ten… że złodziej…</p>
<p>— A ja się przestraszyłem. No, chwała Bogu.</p>
<p>— Nerwowy jestem. Wiesz co, Ignacy, weź swoją pościel
i będziesz tu spał na otomanie.</p>
<p>— Jak pan rozkaże.</p>
<p>— Aha, i idź do kredensu, nalej mi szklankę wódki
i przynieś. To dobrze mi zrobi.</p>
<p>Gdy wypił dwoma haustami i zjadł na przekąskę jakiś
czerstwy pasztecik, a Ignacy ułożył się na otomanie, Nikodem uczuł zupełny spokój.</p>
<p>— Tfu, baba ze mnie — powiedział do siebie, odwrócił
się do ściany i zasnął kamiennym snem.</p>
</div>

<div type="chapter"><head>Rozdział czternasty</head>
<p>Krzepicki obejrzał plenipotencję i, zwracając ją Dyzmie,
rzekł:</p>
<p>— W absolutnym porządku.</p>
<p>— A dowiedział się pan, kto w ministerstwie będzie ten
„gips” załatwiał?</p>
<p>— Owszem. Niejaki Czerpak, naczelnik wydziału.</p>
<p>— Jak? Czerpak? Śmiesznie się nazywa. Ale nie o to się
rozchodzi. Grunt, co to za gość?</p>
<p>— Nie znam go, ale podobno można z nim pogadać.
Zresztą minister Pilchen przez sam fakt osobistego przekazania sprawy temu Czerpakowi ułatwi nam sytuację znakomicie.</p>
<p>O jedenastej zjawił się Kunicki. Zaczął od pogody
i opowiadania o swojej wczorajszej bytności w teatrze, lecz
w oczach miał niepokój. Czy też Dyzma zrobił coś dla niego,
czy nie?</p>
<p>Wreszcie zapytał ostrożnie. Nikodem kiwnął głową.</p>
<p>— Owszem, byłem wczoraj u ministra…</p>
<p>— Królu złoty! No i co?</p>
<p>— Ciężko było, ale wreszcie obiecał zająć się tym…</p>
<p>— Dzięki Bogu! Kochany panie Nikodemie, pan mi
z nieba spadł.</p>
<p>— Staram się, jak mogę.</p>
<p>Wytłumaczył Kunickiemu, że sprawa przeciągnie się
kilka dni, może i tydzień, że wymagać będzie szeregu
konferencji i rozmów, że na razie, póki rzecz w zasadzie nie
jest zdecydowana, Kunicki może się nie pokazywać w ministerstwie, lecz gdy przyjdzie do finalizowania umowy,
będzie musiał osobiście omawiać szczegóły.</p>
<p>— Świetnie, świetnie! — cieszył się Kunicki. — Ale,
panie Nikodemie, może jakie koszty?… Służę natychmiast.</p>
<p>Nikodem pokiwał się w fotelu.</p>
<p>— Chyba — powiedział z namysłem — chyba jakie pięć
tysięcy wystarczy…</p>
<p>— E… niech będzie sześć! Odbijemy to sobie i tak
z ładnym procentem, che, che, che. Jeśli się chce szybko
jechać, trzeba osie dobrze smarować! Nie żałować smaru! To,
panie Nikodemie, najlepsza zasada we wszystkich interesach. Nie bać się wydatków, jeżeli się chce mieć dochody.</p>
<p>Odliczył dwanaście nowiuteńkich banknotów, które
Dyzma niedbałym ruchem zgarnął do kieszeni. Oswoił się
już do tego stopnia z grubszymi kwotami, że nie sprawiały
na nim tak wstrząsającego wrażenia, jak na początku
nowego okresu jego życia.</p>
<p>Tym razem pojechał z Kunickim na śniadanie, podczas
którego wysłuchał całego wykładu o dostawach w ogóle,
a o dostawie progów kolejowych w szczególności.</p>
<p>O trzeciej Dyzma poszedł do ministerstwa. Pilchen był
już w palcie i w kapeluszu, lecz na widok Dyzmy natychmiast wyraził gotowość pozostania.</p>
<p>Był już w kursie sprawy i oświadczył, że zasadniczo
zgadza się. Kwestię kontyngentu i warunków „kochany
prezesiunio” musi omówić już z naczelnikiem Czerpakiem,
kiedy mu się spodoba.</p>
<p>— Naturalnie — dodał — że załatwimy tę transakcję
tylko z tego powodziku, że mamy pełniutkie zaufanie do
drogiego prezesiunia i jestem pewniutki, że jego czcigodna
osóbka daje gwarancyjkę, iż wszyściusieńko będzie w porządeczku.</p>
<p>— Murowane — zapewnił Dyzma.</p>
<p>Tego wieczora miał przyjęcie u hrabiny Czarskiej, wdowy po Maurycym, ordynacie kaszowickim, który pozostawił po sobie nieduży majątek i nieznaczny dorobek
literacki pod postacią czternastu powieści, wydanych nakładem autora, i sześciu nigdzie, niestety, nie granych
dramatów historycznych.</p>
<p>Pani Czarska z tej racji uważała za swój święty obowiązek
otaczać się literatami i nie było w Warszawie żadnego
głośniejszego nazwiska literackiego, które by jednocześnie
nie figurowało na liście gości jej salonu.</p>
<p>Większość ich bywała tam nawet często, przychodząc
z pustymi żołądkami, a wychodząc z dobrze naładowanymi
i niosąc pod pachą przynajmniej dwa tomy dzieł nieboszczyka hrabiego Maurycego, by na następnej kolacji w alei
Szucha móc podnieść wysoką wartość talentu zmarłego
kolegi i wyrazić szczere oburzenie z powodu zapoznania
tak świetnego pisarza.</p>
<p>Jedynymi dwiema osobami w tym salonie, które demonstracyjnie ziewały podczas głośnego czytania sześciu dramatów historycznych, były panny Iwona i Marietta, siostrzenice pani domu.</p>
<p>Dla nich bywało tu poza literatami sporo młodzieży
z arystokracji.</p>
<p>Gdy Nikodem przestąpił próg salonu, od razu poznał
szereg osób, spotykanych czy to u pani Przełęskiej, czy
u księstwa Roztockich, a co go bardzo speszyło, ujrzał też
niemal wszystkie panie z owej diabelskiej nocy.</p>
<p>Jedyną pociechą w tym względzie był brak panny Stelli,
której wręcz bał się.</p>
<p>Powitano go z radością, lecz i z szacunkiem.</p>
<p>Szczególniej panie z Loży Gwiazdy Trzypromiennej
z panią Lalą Koniecpolską na czele witały się z nim w ten
sposób, że czuł się jeszcze bardziej zdetonowany.</p>
<p>Było w ich wzroku coś, co zbyt jaskrawo przypominało
mu ową piekielną noc. Oczyma szukały jego oczu, zachowując w ruchach jakąś dziwną powściągliwą rozwiązłość.</p>
<p>Nikodem chętnie uciekłby stąd, gdyby nie przeświadczenie, że dzięki bytności u hrabiny Czarskiej rozszerzy
swoje stosunki towarzyskie i znajdzie kilka nowych znajomości, które mogą pomóc mu w przyszłości.</p>
<p>Pani Czarska od początku zaatakowała Dyzmę całym
pęczkiem pytań, dotyczących wiekopomnych dzieł śp. jej
męża.</p>
<p>Nikodem, jak mógł, wywijał się, twierdząc, że zarówno „Kwiaty uczuć”, jak i „Śpiew słowika” czytał wielokrotnie.</p>
<p>Na szczęście przybyły mu na pomoc panny Czarskie
i pani Lala Koniecpolska, wobec czego zwolniony został
z wysłuchania cytat wiekopomnych dzieł śp. Maurycego
Czarskiego.</p>
<p>Natomiast panna Marietta zaproponowała Dyzmie zaznajomienie się z podobno niezwykle ciekawym pisarzem
Zenonem Liczkowskim. Liczkowski z miejsca zagadał
Nikodema projektem wciągnięcia Nikodema w akcję popierania przygotowań do stworzenia Akademii Literackiej.</p>
<p>— Nie wątpię, panie prezesie, że pan całkowicie uznaje
potrzebę powstania instytucji, która by nareszcie przystąpiła do racjonalizacji literatury pod hasłem selekcji
nazwisk i udostępnienia wybranym możności studiów rozpoznawczych.</p>
<p>— Owszem — powiedział Nikodem, nie wiedząc, o co
chodzi, lecz zdając sobie sprawę z tego, że należy przyznać
słuszność Liczkowskiemu.</p>
<p>Chudy jegomość w rogowych okularach bezceremonialnie wziął Dyzmę za guzik i z niezwykłą swadą zaczął mu
klarować zasady organizacji Akademii Literackiej, przy
czym wyraził przekonanie, że pan prezes, w zrozumieniu
idei tworzenia osi piśmiennictwa polskiego, zechce poprzeć projekt nie tylko u ministra oświaty, lecz i u prezydenta Rzeczypospolitej. Do towarzystwa przyłączyło się
jeszcze kilku panów, którzy, nie szczędząc elokwencji,
namawiali Nikodema do poparcia całej akcji.</p>
<p>Dyzma przyrzekł, że zrobi wszystko, co leży w jego
mocy, by poprzeć program literatów spod znaku Liczkowskiego.</p>
<p>Pani Czarska, nieustannie flanująca wśród gości, znalazła dość czasu, by przypiłować Nikodema na dwieście
złotych dla jakiejś dobroczynnej instytucji.</p>
<p>Toteż gdy Nikodem znalazł możność wyrwania się
z rozmowy z paru mocno starzejącymi się paniami, natychmiast skorzystał z okazji i ulotnił się bez śladu.</p>
<p>W domu znalazł nowy list Niny, w którym poza zwykłymi wyznaniami uczuć był długi ustęp, domagający się
jego przyjazdu do Koborowa.</p>
<p>Nikodem zadzwonił do Krzepickiego i długo z nim
rozmawiał o całej sprawie.</p>
<p>Obaj byli zadowoleni z dotychczasowego jej przebiegu.
Krzepicki prosił Dyzmę, by ten postarał się wzbudzić
w Kunickim jak największe zaufanie.</p>
<p>— Musi wierzyć panu, panie prezesie, inaczej wszystko
diabli wezmą.</p>
<p>— Niechby mi nie wierzył… Nikodem wzruszył ramionami.</p>
<p>— Byle tylko pani Nina w ostatniej chwili nie popsuła
wszystkiego.</p>
<p>— Nie bój się pan, damy sobie radę.</p>
<p>Około pierwszej zjawił się Kunicki. Był w doskonałym
humorze i pełen najlepszych myśli.</p>
<p>Gdy Dyzma zakomunikował mu oświadczenie ministra
i zapowiedź rychłej realizacji dostawy, Kunicki rzucił się
mu w objęcia i zaczął go zapewniać, że tak kochanego
człowieka, jak najdroższy pan Nikodem, czcigodny prezes,
nie znajdzie się na całej kuli ziemskiej.</p>
<p>Zbliżała się czwarta, gdy Nikodem zatelefonował do
naczelnika Czerpaka i umówił się z nim na kolację.</p>
<p>Krzepicki tego dnia nie towarzyszył swemu szefowi.</p>
<p>Czerpak był to czterdziestoletni ruchliwy jegomość,
nie posiadający żadnych innych aspiracji prócz chęci porzucenia swojej posady i zajęcia się jakimś zyskowniejszym
przedsiębiorstwem.</p>
<p>Nikodem od razu to wyczuł.</p>
<p>Toteż bez dłuższych ceregieli zaproponował Czerpakowi stanowisko kierownika tartaków koborowskich.</p>
<p>Teraz dopiero zrozumiał, że dzięki uprzejmości ministra
Pilchena może najbardziej silne zastrzeżenia, wynikające
z dawnego procesu, usunąć z widowni.</p>
<p>Naczelnik widocznie nie znał sytuacji, z której by nie
potrafił wybrnąć za odpowiednią rekompensatą.</p>
<p>Czerpak, nie wnikając w powody intencji prezesa Dyzmy, przyrzekł stosować się ściśle do jego instrukcji, a były
one proste.</p>
<p>— Panie Czerpak, za dwa dni wezwie pan do siebie pana
Kunickiego.</p>
<p>— Rozkaz.</p>
<p>— Zacznie pan z nim maglować całą sprawę punkt po
punkcie, ale tak, żeby ten wiedział, że dostawę otrzyma,
tylko trzeba załatwić dużo formalności.</p>
<p>— Rozumiem, panie prezesie, już go wypiłuję.</p>
<p>— Po trzech dniach gadaniny powie mu pan, że w piątek rano będzie przyjęty przez ministra Pilchena, który
musi osobiście wypytać go o różne rzeczy, gdyż nazajutrz
wyjeżdża wieczorem na miesiąc za granicę. Kapujesz pan?</p>
<p>— Tak jest, panie prezesie.</p>
<p>— Dobrze. To mu pan powiesz w czwartek rano. Pamiętaj pan: w czwartek rano! O godzinie, hm… jedenastej
i pożegnasz się pan z nim, a o pierwszej zadzwonisz pan do
mnie do banku. Będzie tam u mnie Kunicki. Otóż poprosisz
go pan do telefonu i powiesz, że wynikła wielka przeszkoda,
że minister dowiedział się o jakimś procesie Kunickiego
i powiada, że z wszystkiego będą nici, jeżeli Kunicki nie
przedstawi natychmiast dokumentów w tej sprawie.</p>
<p>— A była taka?</p>
<p>— Była. Na to Kunicki powie panu, że ma takie dokumenty, ale w Koborowie, i że zaraz jedzie, a jutro jeszcze
przed odjazdem ministra przywiezie je. Tak na pewno powie.
No to pan powiesz, że to niemożliwe, bo minister stanowczo
chce omówić z nim handlową stronę kwestii osobiście, i to
rano. Rozumiesz pan?</p>
<p>— Tak jest panie prezesie.</p>
<p>— Trzeba tak zrobić, żeby Kunicki musiał kogoś posłać
po te dokumenty, a żeby sam nie mógł ruszyć się z Warszawy. Już to pan, panie Czerpak, potrafisz.</p>
<p>— Dla pana prezesa, che, che, che, wszystko potrafię.</p>
<p>— Nie pożałujesz pan tego — rzekł Dyzma wstając.</p>
<p>Dwa dni upłynęły Dyzmie w gorączkowym nastroju. Niekończące się rozmowy z sekretarzem, który z zadziwiającą
skrupulatnością opracował plan w najmniejszych drobiazgach, później częste widywanie się z pogodnym jak majowy
ranek Kunickim, długa wizyta u pani Przełęskiej, jeszcze
dłuższa u jej znajomego komisarza Urzędu Śledczego,
telefony, listy, konferencje, nie licząc częstego porozumiewania się z Czerpakiem.</p>
<p>Nikodem w duchu pełen był podziwu dla sprytu Krzepickiego. Dobrze się czuł w jego towarzystwie i wiedział, że
i Krzepickiemu jest z nim dobrze.</p>
<p>Stopniowo, systematycznie dojrzewał plan. Oczka sieci
zaciskały się wciąż, chociaż dla Kunickiego niepostrzeżenie. Po każdej rozmowie z Czerpakiem zjawiał się on
w banku i zdawał Dyzmie obszerne sprawozdanie, nie
kryjąc radości i uwielbienia dla życzliwych dlań uczuć
kochanego pana Nikodema. Ten zresztą kadził mu nie
mniej i zapewniał o swojej przyjaźni.</p>
<p>Tak nadszedł decydujący czwartek.</p>
<p>W gabinecie prezesa Banku Zbożowego punktualnie
o godzinie pierwszej zadzwonił telefon.</p>
<p>— Psiakrew! — z dobrze udaną irytacją zawołał Nikodem. — Pozwoli pan, panie Kunicki, że dowiem się, kto tam
czego chce.</p>
<p>— Ależ proszę, proszę, kochany panie Nikodemie —
podskoczył Kunicki.</p>
<p>— Słucham!…</p>
<p>…</p>
<p>— Co?… Kogo?</p>
<p>…</p>
<p>— A, dzień dobry panu, owszem, wypadkiem udało się
panu. Pan Kunicki jest właśnie u mnie.</p>
<p>Podał słuchawkę Kunickiemu.</p>
<p>— To naczelnik Czerpak. Szukał pana po całym mieście.</p>
<p>Kunicki chwycił słuchawkę,</p>
<p>— Halo!… Moje uszanowanie panu naczelnikowi, moje
uszanowanie. Czym mogę służyć panu naczelnikowi?</p>
<p>Dyzma wstał i podszedł do okna. Słuchał. Był tak podniecony, że literalnie wpił się palcami w parapet. Słuchał.</p>
<p>Stopniowo zaczął się uspakajać. Rozmowa potwierdziła
jego nadzieje.</p>
<p>Głos Kunickiego z wolna przeszedł w dźwięk niepokoju, przerażenia i zajęczał prośbą, później, gdy odkładał już
słuchawkę, zawołał z nieukrywaną rozpaczą:</p>
<p>— Cóż ja pocznę! Cóż ja pocznę!</p>
<p>— Bo co się stało? — zapytał Dyzma ze współczuciem.</p>
<p>Kunicki rzucił się na krzesło i otarł pot z czoła. Szepleniąc jeszcze bardziej niż zwykle zaczął opowiadać Nikodemowi, że żądają koniecznie dokumentów z procesu, że
musi je dostarczyć najpóźniej do jutra do ósmej wieczór,
a że ruszyć się nie może, bo ma audiencję u ministra
o jedenastej rano, a minister przecie wieczornym pociągiem
wyjeżdża na cały miesiąc.</p>
<p>— Ratuj pan, kochany panie Nikodemie, radź, co robić?
Co począć?</p>
<p>— Hm… prosta rada: depeszuj pan do Koborowa, by
panu te dokumenty wysłali.</p>
<p>— Ba! — zawołał Kunicki — żeby to było możliwe!
Dokumenty są w kasie ogniotrwałej, a klucze przecie mam
ze sobą.</p>
<p>— No, to trzeba zaraz kogoś posłać. Ma pan przecie swój
samochód. Może szofera?</p>
<p>— Szofera?! Królu złoty! Jakże ja mogę szoferowi dać
klucze od kasy?! Tam są pieniądze i papiery, i biżuteria,
i najróżniejsze dokumenty olbrzymiego znaczenia… Boże,
Boże, co począć, co począć?!…</p>
<p>Dyzma zamyślił się.</p>
<p>— No dobrze, a nie ma pan w Warszawie nikogo zaufanego?</p>
<p>— Nikogo, nikogo, ani żywej duszy!</p>
<p>— No, to na dostawy trzeba pogwizdać.</p>
<p>— Panie, ależ to miliony, to miliony! — oburzył się
Kunicki. — Marzyłem o tym od lat! I teraz nagle… ach, ja
idiota, czemuż nie zabrałem!…</p>
<p>— Czego?</p>
<p>— No, tej zielonej teczki, którą pokazywałem panu…
Pamięta pan?…</p>
<p>Wtem Kunicki uderzył się w czoło. Chciał coś powiedzieć, lecz przygryzł wargi.</p>
<p>— Owszem, pamiętam. Zielona teczka — rzekł spokojnie Dyzma.</p>
<p>— Byłby jeden sposób — odezwał się po pauzie Kunicki
tonem wahania — byłoby jedno wyjście… ale…</p>
<p>Dyzma spuścił oczy, by Kunicki nie mógł w nich dojrzeć
wyrazu oczekiwania.</p>
<p>— Jaki sposób?</p>
<p>— Hm… Nie śmiałbym nawet prosić… Ale sam pan wie,
jakie to ważne dla mnie… Dla mnie i dla pana też…</p>
<p>— Pewno. Miliony pieszo nie chodzą.</p>
<p>— Drogi panie Nikodemie — wybuchnął Kunicki —
pan jest jedynym człowiekiem, który może uratować całą
sprawę.</p>
<p>— Ja? — nieszczerze zdziwił się Dyzma.</p>
<p>— Pan, pan, bo tylko panu jednemu mogę zaufać. Panie
Nikodemie kochany, królu złoty, niechże mi pan nie odmawia!</p>
<p>— Niby czego?</p>
<p>— Wprawdzie zmęczy się pan trochę, ale co to znaczy
w pańskim młodym wieku! Kochany panie Nikodemie,
niech pan machnie się do Koborowa!</p>
<p>Wyjął z kieszeni skórzany woreczek, w którym pobrzękiwały klucze.</p>
<p>— Niechże pan mnie ratuje. W panu jedyna nadzieja!</p>
<p>Nikodem wzruszył ramionami.</p>
<p>— Ja tam nie lubię grzebać się po cudzych schowkach.</p>
<p>— Królu złoty! — Kunicki złożył ręce błagalnym ruchem.</p>
<p>Nikodem udawał, że się namyśla.</p>
<p>— I trzeba lecieć jak wariat… Człowiek się nie wyśpi…</p>
<p>— Więc cóż ja pocznę, co ja pocznę?! — rozpaczliwie
szeplenił Kunicki.</p>
<p>Dyzma bębnił palcami po biurku, wreszcie machnął
ręką.</p>
<p>— No, już dobrze, pal pana licho, pojadę.</p>
<p>Stary zaczął wśród szeplenienia dziękować, ściskając
dłonie Nikodema, lecz ten dojrzał wyraźnie błyski obawy
i nieufności w jego małych, ruchliwych oczkach.</p>
<p>— Który to klucz?</p>
<p>— O ten, ten, a otwiera się całkiem po prostu, tylko
górną rozetę trzeba nastawić na dziewiątkę, a dolną na
siódemkę.</p>
<p>Dyzma wziął ołówek i zanotował obie cyfry.</p>
<p>— No to już dobrze, zjem coś i pojadę. Dzwoń pan po
samochód.</p>
<p>W godzinę później Nikodem po krótkiej rozmowie z sekretarzem zszedł na dół.</p>
<p>W bramie czekał nań Kunicki. Był zdenerwowany tak
dalece, że nie umiał już tego ukryć. Raz po raz podejrzliwie
zerkał na Dyzmę, dając mu ostatnie informacje i objaśniając, że teczka z dokumentami leży z prawej strony na
samej górze, że w teczce są absolutnie wszystkie dokumenty, dotyczące procesu, że zatem nigdzie więcej szukać ich
nie trzeba.</p>
<p>— Dobra, dobra — przerwał Dyzma i otworzył drzwiczki auta.</p>
<p>— A niech pan, kochany panie Nikodemie, nie zapomni
dobrze zamknąć kasy. I rozetki przekręcić.</p>
<p>— Zrobione, no do widzenia. Jazda!</p>
<p>Samochód ruszył. W kwadrans już byli za miastem.</p>
<p>Nikodem wydobył z kieszeni długi, wąski, stalowy klucz
i obejrzał go z zainteresowaniem.</p>
<p>— Taka mała cholera — mruknął pod nosem — a tyle
przez nią da się zrobić.</p>
<p>Auto szło szybko znajomą szosą. Wkrótce zaczął kropić
deszcz, pokrywając szyby drobniutkimi kropelkami. Zbliżał się wczesny jesienny zmierzch. Nikodem nastawił kołnierz i, rozmyślając, zdrzemnął się.</p>
<p>Zatrzymali się raz tylko w celu zmiany koła, gdyż
najechali na gwóźdź.</p>
<p>Było już zupełnie ciemno, gdy dojrzeli światełka Koborowa.</p>
<p>Wysiadł przed podjazdem i wydał szoferowi dyspozycje.
Otworzyły się drzwi, wybiegła służba.</p>
<p>— Pani w domu? — zapytał Dyzma, nie odpowiadając
na ukłony.</p>
<p>— Tak jest, proszę jaśnie pana. Pani jest w bibliotece.</p>
<p>— Dobrze.</p>
<p>— Czy mam zameldować?</p>
<p>— Nie potrzeba. Możecie odejść, sam potrafię.</p>
<p>Przeszedł przez ciemny salon i otworzył drzwi.</p>
<p>Przy stole siedziała Nina, pochylona nad książką. Nie
podniosła głowy. Nikodem zamknął drzwi za sobą i chrząknął.</p>
<p>Teraz dopiero podniosła nań oczy i stłumiony okrzyk
wyrwał jej się z ust. Zerwała się i podbiegła do niego,
zarzucając mu ręce na szyję.</p>
<p>— Niko, Niko, Niko!…</p>
<p>Tuliła się doń, a jej twarz jaśniała szczęściem.</p>
<p>— Przyjechałeś, przyjechałeś, mój słodki, mój jedyny!</p>
<p>— Jak się masz, Nineczko!</p>
<p>— Boże, jak ja strasznie stęskniłam się za tobą!</p>
<p>— A ja niby nie?</p>
<p>— No siadajże! Powiedz, na długo przyjechałeś?</p>
<p>— Niestety, tylko na parę godzin.</p>
<p>— Co ty mówisz? Ależ to okropne.</p>
<p>— Tak się składa.</p>
<p>Głaskała jego twarz końcami palców.</p>
<p>Nikodem w krótkich słowach wyjaśnił cel swego przyjazdu i dodał, że z radością podjął się tej wycieczki,
gdyż wiedział, że będzie mógł bodaj kilka godzin spędzić
z Niną.</p>
<p>Siadła mu na kolana i, przerywając sobie pocałunkami,
opowiadała o swojej tęsknocie, o miłości, o nadziei, z jaką
oczekiwała tej szczęśliwej chwili, gdy zostanie jego żoną.</p>
<p>— Jeżeli nic nieprzewidzianego nie zdarzy się — przerwał jej Dyzma — pobierzemy się prędzej, niż myślisz.</p>
<p>— Jak to? A rozwód? Przecie procesy rozwodowe ciągną się miesiącami.</p>
<p>— Nie ma strachu, bo tu obejdzie się bez rozwodu.
Radziłem się adwokata. Da się zrobić unieważnienie małżeństwa.</p>
<p>— Nie znam się na tym — z powątpiewaniem powiedziała Nina. — W każdym razie jesteś bardzo dobry, że
myślałeś o tym.</p>
<p>Podano kolację. Przeszli do jadalni. Wypytywała Nikodema o jego obecny tryb życia. Cieszyła się, że bywa
u Czarskich i Roztockich, że jest protektorem komitetu,
opracowującego projekt Akademii Literackiej, że ma już
kilkadziesiąt tysięcy odłożonych w banku.</p>
<p>Wstali od stołu, gdy lokaj zameldował, że szofer gotów
jest do drogi.</p>
<p>— Dobrze. Niech czeka.</p>
<p>Rzucił okiem na zegarek i oświadczył, że musi śpieszyć.
Nina chciała iść z nim do gabinetu męża, lecz Nikodem
poprosił ją, by lepiej zaczekała.</p>
<p>— Ależ dlaczego? — zdziwiła się.</p>
<p>— Tak… Widzisz, muszę tam przeczytać niektóre papiery i notatki porobić… A jakbyś ty była przy mnie, che, che,
che, nie chciałoby mi się robić… Poczekaj, zaraz wrócę.</p>
<p>Zapalił światło i rozsunął ciężką aksamitną kotarę.</p>
<p>We wnęce muru stała wielka zielona kasa ogniotrwała.
Nikodem przyglądał się jej z ukontentowaniem. Przyszło
mu na myśl, że włamywacze musieliby dobrze napracować
się, zanim zdołaliby dotrzeć do wnętrza tej stalowej szafy,
a jemu na to wystarczy niecała minuta, ba, otworzy ją bez
żadnego wysiłku.</p>
<p>— Jak się ma dobrą kiepełę — mruknął — to i wytrychów nie trzeba… Wprawdzie to kombinacja nie moja,
tylko Krzepickiego, ale mnie na korzyść wychodzi…</p>
<p>Klucz bezgłośnie przekręcił się w zamku, jedno przekręcenie klamki i kasa stanęła otworem.</p>
<p>Wewnątrz panował wzorowy porządek. Na półkach
z prawej strony starannie ułożone zostały książki i teczki
z papierami, na półkach z lewej piętrzyły się paczki banknotów. Dwie pełne były pudełek, do których Dyzma najpierw zajrzał: biżuteria, masa złotych pierścionków, naszyjników, broszek, brylanty, rubiny.</p>
<p>„Niczym u jubilera”.</p>
<p>Lecz należało śpieszyć. Nikodem wyjął wszystkie teczki,
książki i notatniki. Była to gruba plika. Zaniósł ją na biurko
i, odłożywszy na stronę zieloną teczkę, otworzył pierwszą
książkę. Przerzucając strony wypełnione datami i cyframi
szybko zorientował się, że jest to książka dłużników Kunickiego z dawnych jego czasów, gdy jeszcze trudnił się
lichwiarstwem. Wymownie świadczyła o tym wysokość
inkasowanych procentów. Między innymi często powtarzało się nazwisko ojca Niny: „Hr. Ponimirski 12000 dol.”,
„Hr. Ponimirski 10000 zł” itd.</p>
<p>Dyzma wziął do ręki drugą książkę. Zawierała wpis
wpływów i dochodów Koborowa. Trzecia, czwarta i piąta
również przepełnione były cyframi.</p>
<p>To nie interesowało Nikodema. Zabrał się do teczek.
Zaraz w pierwszej znalazł to, czego szukał: weksle. Właściwie nie weksle, lecz blankiety, podpisane in blanco. Cały
plik, a wszędzie ten sam podpis: Nina Kunicka, Nina
Kunicka, Nina Kunicka…</p>
<p>Pod wekslami leżała plenipotencja, wystawiona przez
Ninę na nazwisko męża, i rejentalny akt sprzedaży Koborowa Ninie.</p>
<p>Ten ostatni Dyzma złożył i schował do kieszeni, po czym
systematycznie zawiązał teczkę i odłożył ją wraz z zieloną
na stronę.</p>
<p>Nie zrezygnował jednak z przeszukania innych. Rezultatem zaś tego była jego wielka radość.</p>
<p>Zaraz w następnej znalazł dwie koperty. Na małej
widniał napis: „Mój testament” na drugiej zaś: „W razie
mojej śmierci spalić nie otwierając”.</p>
<p>— W razie śmierci — roześmiał się Nikodem — ale
ponieważ nie umarł, to mogę otworzyć.</p>
<p>Złamał lakową pieczęć i wyjął zawartość. Od razu rzucił
się mu w oczy paszport austriacki.</p>
<p>— Tu cię mam, bratku.</p>
<p>Paszport był wystawiony na nazwisko Leona Kunika,
syna Genowefy Kunik i N. N. W rubryce: „Zawód” stało jak
byk: „kelner”.</p>
<p>Następnym dokumentem był wyrok sądu krakowskiego, skazujący Leona Kunika na trzy miesiące więzienia za
kradzież platerów. Pod nim leżała paczka listów, dalej znów
notatnik, cały zapisany, i znowu wyrok sądu, na ten raz
warszawskiego, skazującego już Kunickiego na dwa lata
więzienia za współudział w podrabianiu pieniędzy.</p>
<p>Nikodem spojrzał na zegarek i zaklął.</p>
<p>Było już po dwunastej. Szybko zebrał rozrzucone papiery i wpakował je do kieszeni.</p>
<p>Pozostałe rzeczy z powrotem umieścił w kasie, zamknął
ją na klucz i, wziąwszy pod pachę obie odłożone teczki,
poszedł pożegnać się z Niną.</p>
<p>Czekała nań w buduarze nieco zniecierpliwiona jego
długą nieobecnością. Jednakże uśmiechnęła się doń i zapytała:</p>
<p>— Już musisz jechać, najdroższy?</p>
<p>— Muszę. Nie ma rady. — Usiadł przy niej i wziął ją za
rękę. — Kochana Nineczko — zaczął, przypominając sobie
plan ułożony z Krzepickim. — Kochana Nineczko, czy masz
do mnie zupełne zaufanie?</p>
<p>— Jak możesz nawet pytać? — powiedziała z wyrzutem.</p>
<p>— Bo widzisz, bo widzisz… jak by tu powiedzieć, zbliżają się takie sprawy, że wyklaruje się, co i jak…</p>
<p>— Nie rozumiem.</p>
<p>— Wyklaruje się wszystko. Albo pozostanie po staremu,
to znaczy, że ty do śmierci będziesz z Kunickim, albo
pobierzemy się i Kunickiego diabli wezmą. A wybór zależy
od ciebie.</p>
<p>— Niki! Przecie to jasne!</p>
<p>— I ja tak sądzę. Tedy proszę cię, Nineczko, musisz mi
we wszystkim wierzyć, na wszystko godzić się, w niczym
nie zaprzeczać, a ja już załatwię wszystko.</p>
<p>— Dobrze, ale dlaczego jesteś taki tajemniczy? Przecież
to jasne.</p>
<p>— Nie wszystko jeszcze jest jasne — powiedział z wahaniem — ale będzie jasne. On stary, a przed nami życie…
Rozumiesz?…</p>
<p>Była trochę zaniepokojona, lecz wolała nie wypytywać.
Powiedziała tedy po prostu:</p>
<p>— Ufam ci bez granic.</p>
<p>No to w porządku — klepnął się po kolanach — a teraz muszę już jechać. Do widzenia, Nineczko, do widzenia…</p>
<p>Objął i zaczął całować.</p>
<p>— Do widzenia, najdroższa, a nie miej mnie za złego
człowieka. Jeżeli co robię, to tylko dlatego, że ciebie
kocham nad życie.</p>
<p>— Wiem… wiem… — odpowiedziała wśród pocałunków.</p>
<p>Nikodem jeszcze raz pocałował ją w czoło, zabrał teczki
i wyszedł. Gdy w hallu nakładał palto, ze względu na
obecność służącego pożegnała Dyzmę oficjalnie:</p>
<p>— Do widzenia panu, szczęśliwej podróży. A co do tej
kwestii, niech pan postąpi, jak uważa za słuszne… Muszę
panu wierzyć, że tak trzeba… Muszę w ogóle komuś
wierzyć… Do widzenia…</p>
<p>— Do widzenia, pani Nino. Wszystko będzie dobrze.</p>
<p>— A niech pan prędko przyjeżdża.</p>
<p>— Jak tylko będę mógł wyrwać się, zaraz przyjadę.</p>
<p>Ucałował jej rękę. Służący otworzył drzwi i Nikodem
pod ulewnym deszczem przebiegł kilka kroków dzielących
go od auta.</p>
<p>— To cholerna pogoda — zaklął zamykając drzwiczki.</p>
<p>— Całą noc będzie lało, ani chybi — przytwierdził
szofer.</p>
<p>Istotnie deszcz nie ustawał do rana i samochód, gdy
wjeżdżał do Warszawy, cały pokryty był błotem.</p>
<p>W chwili, gdy Dyzma otwierał drzwi swego mieszkania,
nie było jeszcze ósmej. Pomimo tego zastał już Krzepickiego. Zamknąwszy drzwi sąsiednich pokojów, by lokaj
nie mógł ich podsłuchiwać, zabrali się do wertowania
znalezionych przez Nikodema dokumentów.</p>
<p>Krzepicki był zachwycony. Zacierał ręce, a kiedy w paczce listów znaleźli dowody przekupienia urzędnika
w związku z dawnym procesem, zerwał się i zawołał:</p>
<p>— No, nie ma na co czekać, jedziemy do Urzędu Śledczego.</p>
<p>— A weksle? — zapytał Dyzma.</p>
<p>— Weksle… hm… Wprawdzie można by je zatrzymać na
wypadek zmiany uczuć i zamiarów pani Niny, ale bezpieczniej spalić, oczywiście, jeżeli jest pan pewien, że pani Nina
wyjdzie za pana.</p>
<p>— To murowane.</p>
<p>— No więc klasa. Jedziemy.</p>
<p>Naczelnik Urzędu Śledczego, nadkomisarz Reich, należał do gatunku ludzi bezkompromisowych w walce o byt.
Zimny, wyrachowany, trzeźwy i przenikliwy, od razu
połapał się w intencjach prezesa Dyzmy. Pomimo bujnej
elokwencji Krzepickiego, starającego się stworzyć pozory
bezinteresowności pryncypała, nadkomisarz Reich w końcu wręcz zapytał:</p>
<p>— A pan prezes zamierza ożenić się z panną Kunicką?</p>
<p>Nie było innego wyjścia i Dyzma musiał powiedzieć, że
istotnie myśli o tym.</p>
<p>— Niech pan prezes nie przypuszcza, że chcę wtrącać
się w jego sprawy osobiste. Bynajmniej. Sądzę jednak, że
wsadzenie Kunickiego do więzienia pociągnie za sobą jako
naturalną konsekwencję proces sądowy.</p>
<p>— Prawda — potwierdził Krzepicki.</p>
<p>— Otóż to — ciągnął naczelnik — a chyba proces taki,
który z natury rzeczy byłby sensacją, nie będzie miłą rzeczą
dla pańskiej przyszłej małżonki, panie prezesie, ani dla
pana.</p>
<p>— Hm… więc co robić?</p>
<p>Nadkomisarz Reich siedział chwilę w milczeniu.</p>
<p>— Panie prezesie — zaczął z namysłem — byłoby jedno
wyjście z sytuacji…</p>
<p>Jakie?…</p>
<p>— Powiedzmy, że Kunickiemu grozi dziesięć, a najmniej sześć lat ciężkiego więzienia. To nie ulega wątpliwości. Dowody są tego rodzaju, że wymigać się nie potrafi.
Otóż, co by pan powiedział na to, panie prezesie, gdybyśmy
spróbowali ułożyć się z Kunickim?…</p>
<p>— Ułożyć się?</p>
<p>— No tak. Chyba jemu najmniej może zależeć na zdobyciu dziesięciu lat ciupy. Ja myślę, że zgodziłby się na taką
propozycję: on zrzeka się wszelkich pretensji do majątku
żony i do pana, za to pan daje mu pewną kwotę pieniędzy
i paszport zagraniczny. Niech sobie jedzie na zbity łeb,
dokąd chce.</p>
<p>— To gotów później wrócić.</p>
<p>— Jest i na to rada. Zrobimy tak: dzisiaj go aresztuję,
bardzo surowo przesłucham, pokażę mu wszystkie te szpargały i zamknę na jakieś, powiedzmy, trzy dni, żeby zmiękł.
Później go znowu wezmę na przesłuchanie i wówczas
zaproponuję ugodę. Nie przyjmie, tym gorzej dla niego,
a jeżeli przyjmie, dam mu paszport i pozwolę uciec za
granicę. Uciec! Rozumiecie, panowie? Uciec to znaczy nie
móc wrócić, gdyż roześlę za nim listy gończe. Co pan na to
powie, panie prezesie?</p>
<p>— Bardzo mądre — skinął głową Krzepicki.</p>
<p>— I ja to samo myślę — dodał Dyzma.</p>
<p>— Wprawdzie — ciągnął Reich — jest to plan doskonały,
ale nie wiem, czy będę mógł to przeprowadzić. Zważcie,
panowie, że w razie wykrycia się całej sprawy ja będę
najbardziej poszkodowany. Dymisja pewna, a może być
i kryminał. Otóż, to jest ryzyko…</p>
<p>— Panie naczelniku — przerwał Krzepicki — mnie się
wydaje, że obawy te nie mają podstaw. Niech pan weźmie
pod uwagę wpływy w rządzie pana prezesa. Chyba nie
znajdzie pan w Warszawie nikogo, kto by mógł przeprowadzić tyle, ile pan prezes Dyzma.</p>
<p>Naczelnik pochylił się w ukłonie.</p>
<p>— O, wiem to doskonale. Tym milej mi byłoby zrobić
taką drobną usługę człowiekowi tak zasłużonemu, tym
bardziej że nie wątpię, iż pan prezes zechce zachować mnie
w łaskawej pamięci.</p>
<p>— Naturalnie — skinął głową Dyzma.</p>
<p>— Serdeczne dzięki, panie prezesie. Jak zaś wysoko
cenię poparcie pana prezesa, niech świadczy fakt, że właśnie w tych dniach wybieram się do niego z pewną małą
prośbą.</p>
<p>— Chętnie zrobię wszystko, co będę mógł.</p>
<p>— To dla pana prezesa drobiazg, a dla mnie bardzo
ważna rzecz. Mianowicie od nowego roku ustępuję ze
stanowiska zastępca głównego komendanta policji. Gdybym miał poparcie tak poważnej osobistości, jak pan
prezes, mógłbym liczyć na pewno na nominację…</p>
<p>— A od kogo to zależy? — zapytał Nikodem.</p>
<p>— Od pana ministra spraw wewnętrznych.</p>
<p>— Jeżeli tak — rzekł Dyzma — możesz pan być spokojny. To mój przyjaciel.</p>
<p>— Serdeczne, serdeczne dzięki.</p>
<p>Zerwał się, by uścisnąć rękę Nikodema.</p>
<p>Następnie zaczęli omawiać szczegóły sprawy. Reich
i Krzepicki nie zapomnieli o najmniejszym drobiazgu
i Dyzma z podziwem słuchał, przyznając w duchu, że
sam nie potrafiłby dać sobie rady.</p>
<p>Gdy wrócili do banku, czekał już tu Kunicki. Jego ruchy,
wyraz twarzy i oczu — wszystko zdradzało wielkie zaniepokojenie. Krzepicki w przejściu obrzucił go ironicznym
spojrzeniem, lecz ten nawet nie zauważył jego. Podbiegł
nerwowym krokiem na spotkanie Dyzmy i zaszeplenił:</p>
<p>— Przyjechał pan! Cieszę się bardzo. Przywiózł pan
teczkę?</p>
<p>— Dzień dobry. Przywiozłem.</p>
<p>— Panie Nikodemie, doprawdy nie rozumiem, co to
wszystko znaczy?</p>
<p>— Niby co?</p>
<p>— No z tą audiencją u ministra! Czerpak powiedział mi,
że odłożona. Minister wcale nie wyjeżdża. Panie Nikodemie,
on wcale nie miał zamiaru wyjechać. Co to ma znaczyć?</p>
<p>— Chodźmy do mego mieszkania — odparł czerwieniąc
się Dyzma — tam panu wytłumaczę.</p>
<p>— Doprawdy, doprawdy nie rozumiem — szeplenił bez
przerwy, drepcząc za Nikodemem.</p>
<p>— Niech Ignacy idzie sobie na miasto — rzekł Dyzma do
służącego.</p>
<p>Gdy Ignacy wyszedł, zwrócił się do Kunickiego:</p>
<p>— Panie Kunicki… hm… Otóż pańska żona postanowiła
wziąć rozwód.</p>
<p>— Co takiego?! — poderwał się Kunicki.</p>
<p>— To, co pan słyszy. Rozwodzi się i wychodzi za mnie.</p>
<p>Kunicki obrzucił Dyzmę złym wzrokiem.</p>
<p>— Ach tak… Może przyjechała z panem?</p>
<p>— Nie, została w Koborowie.</p>
<p>Stary zagryzł wargi.</p>
<p>— Kiedy moja żona powzięła to postanowienie? Przecież to niemożliwe! Nic mi nie wspominała! Może to chwilowy kaprys? Kaprys pod wpływem pańskiej intrygi…</p>
<p>— Jakiej tam intrygi… Po prostu zakochała się we mnie
i ma dość starego dziada.</p>
<p>— Ale ten stary dziad — zasyczał Kunicki — ma
miliony.</p>
<p>— Guzik ma, nie miliony. Miliony i Koborowo są własnością Niny.</p>
<p>— Na papierze, tylko na papierze, szanowny panie! Nie
ma na co łakomić się.</p>
<p>— Albo i jest na co — filozoficznie odparł Dyzma.</p>
<p>— Niestety, przykro mi bardzo — zjadliwie roześmiał
się Kunicki — ale mam weksle żony, które opiewają na taką
sumę, że z nawiązką pokrywają całą wartość majątku.</p>
<p>Nikodem wpakował ręce w kieszenie spodni i wydął
wargi.</p>
<p>— Co do weksli, panie Kunicki, to weksle rzeczywiście
były. Były, ale spłynęły.</p>
<p>Kunicki zbladł śmiertelnie. Trzęsąc się całym ciałem
i z trudnością łapiąc oddech, zajęczał:</p>
<p>— Co? Co?… Jak to?</p>
<p>— Tak to.</p>
<p>— Skradłeś?! Skradłeś mi weksle?! Klucz, proszę zaraz
oddać klucz od kasy.</p>
<p>— Klucza nie oddam.</p>
<p>— Ależ to rabunek! Złodziej, bandyta! Ja ciebie do
kryminału wsadzę.</p>
<p>— Stul mordę, stary grandziarzu! — ryknął Dyzma.</p>
<p>— Rabunek! Dawaj klucz!</p>
<p>— Nie dam, bo klucz nie twój, rozumiesz, prajdocho!
Nie twój, tylko Niny. Jej majątek, jej kasa i jej klucz.</p>
<p>— O nie! Łotrze, nie myśl, że stary Kunicki pozwoli
się wystrychnąć na dudka. Jest jeszcze sprawiedliwość
w Polsce, są sądy! Są świadkowie, którzy widzieli, że ci
klucz dawałem. Z wolna, bratku! Nina też będzie musiała
pod przysięgą zeznać, że podpisała mi weksle.</p>
<p>— Nie bój się. To już moja sprawa.</p>
<p>— Są jeszcze sądy! — pienił się Kunicki.</p>
<p>W przedpokoju rozległ się dzwonek.</p>
<p>— Bydlę, on sądem straszy, tfu! — splunął Dyzma na
podłogę i poszedł otworzyć drzwi.</p>
<p>— Łajdak! Łajdak! — Kunicki biegał po pokoju jak lis
w klatce. — Zaraz muszę iść do prokuratora, do policji…</p>
<p>Lecz iść nie potrzebował: drzwi otworzyły się i do pokoju wszedł przodownik i dwaj wywiadowcy po cywilnemu.</p>
<p>— Czy pan nazywa się Kunicki Leon, vel Kunik Leon?
— zapytał szorstkim głosem przodownik.</p>
<p>— Tak, Kunicki.</p>
<p>— Jest pan aresztowany. Proszę nałożyć palto i iść
z nami.</p>
<p>— Ja? Aresztowany? Ale za co? To chyba pomyłka.</p>
<p>— Nie ma żadnej pomyłki. Oto rozkaz aresztowania.</p>
<p>— Ale za co?</p>
<p>— To nie moja rzecz — wzruszył ramionami policjant.
— W Urzędzie Śledczym powiedzą panu. No, jazda! Ma pan
broń?</p>
<p>— Nie.</p>
<p>— Obszukać go!</p>
<p>Wywiadowcy obmacali mu kieszenie. Broni nie było.</p>
<p>— No, jazda! Moje uszanowanie panu prezesowi. Przepraszam, że zakłóciliśmy spokój, ale taki miałem rozkaz.</p>
<p>— Jak rozkaz, to rozkaz — powiedział Dyzma. — Do
widzenia.</p>
<p>Kunicki odwrócił się i chciał coś jeszcze powiedzieć, lecz
popchnięty przez wywiadowcę, zatoczył się i od razu
znalazł się za drzwiami.</p>
<p>Nikodem długo stał w pustym przedpokoju. Wreszcie
przygładził przed lustrem włosy i wszedł do jadalni. Na
stole przygotowane było śniadanie, o którym dotychczas
nie pomyślał. Teraz poczuł ostry głód. Kawa była już zimna
i cukier nie chciał w niej rozpuścić się. Wyjął z kredensu
karafkę z wódką, na talerz nałożył dużo szynki, kiełbasy,
cielęciny i zabrał się do jedzenia.</p>
<p>— A widocznie było mi pisane zostać wielkim panem
— odezwał się głośno przy trzecim kieliszku. — Pańskie
zdrowie, panie prezesie!</p>
<p>W szyby siekł drobny, ostry deszcz, za oknami było
szaro.</p>
</div>

<div type="chapter"><head>Rozdział piętnasty</head>
<p>Dyzma nie lubił generała Jarzynowskiego z powodu jego drwiącej miny, oziębłości i głównie dlatego, że najbliższym przyjacielem generała był Terkowski. Toteż pomimo kilkakrotnych zaprosin wykręcał się od bywania
u państwa Jarzynowskich. Tego jednak dnia musiał
wreszcie pojechać do nich na wieczór, gdyż generał
oświadczył wręcz, że „nieobecność pana prezesa będzie
uważał za obrazę osobistą”. Zresztą Dyzma wiedział, że
Terkowski siedzi w Żegiestowie i że zatem nie spotka go
na pewno.</p>
<p>Do unikania Terkowskiego właściwie nie miał istotnych
powodów. Osobiście nie czuł doń antypatii, jednakże powszechna fama głosiła, iż są zaciętymi wrogami, a głosiła
tak uporczywie, że Nikodem sam w końcu w to uwierzył,
a dość miał sprytu, by spostrzec wyraźną rezerwę Terkowskiego i usprawiedliwioną zresztą niechęć jego do siebie.
Na szczęście Dyzma zbyt mocną miał pozycję, by potrzebował liczyć się z tym faktem. Wolał jednak nie stykać
się z Terkowskim i z tego względu, że z napomknień pań
„pątniczek” domyślał się, iż gruby szef gabinetu premiera
ma jakiś związek z „wtajemniczonymi”, których po prostu
się obawiał.</p>
<p>Jarzynowscy mieszkali na Wilczej i Dyzma wybrał się
pieszo. Przyjęcie musiało być większe, gdyż przed bramą
stało kilkanaście samochodów. Przedpokój literalnie zapchany był paltami, zaś z sąsiednich pokojów buchał gwar
śmiechów i rozmów.</p>
<p>Generałostwo powitali go z atencją i wprowadzili do
salonu właśnie w chwili, gdy zaległa cisza i jakaś dama
kwadratowej tuszy, z obnażonymi rękoma, przypominającymi dwie ćwiartki cielęciny, zasiadła do fortepianu.
Z konieczności zatrzymał się przy drzwiach i milczącymi
skinieniami głowy odpowiadał na ukłony znajomych, początkowo nie orientując się, komu się kłania.</p>
<p>Pierwszą osobą, którą poznał w tłoku czarnych fraków,
był Terkowski.</p>
<p>— Szlag by go trafił! — mruknął do siebie, podczas gdy
fortepian rozbrzmiał jakimiś mocnymi akordami.</p>
<p>Postanowił tak manewrować, by nie spotkać się z Terkowskim, co przy tej liczbie gości było do zrobienia, tym
bardziej że i Terkowski nie będzie szukał zetknięcia się
z Dyzmą.</p>
<p>Jakież jednak było zdumienie pana Nikodema, gdy po
paru chwilach ujrzał grubasa zmierzającego wprost ku
niemu. Terkowski uścisnął mu rękę i, lekko wziąwszy pod
ramię, powiedział szeptem:</p>
<p>— Chodźmy na papierosa.</p>
<p>Wszystkie oczy zwróciły się na nich, gdy opuszczali
salon, niknąc za kotarą gabinetu generała.</p>
<p>Tam Terkowski wydobył z kieszeni ogromną papierośnicę i częstując Nikodema zaczął kordialnie:</p>
<p>— Sto lat nie widziałem szanownego pana prezesa…</p>
<p>Dyzma milczał, zaskoczony i pełen nieufności.</p>
<p>— Jakże zdrowie? — ciągnął grubas. — Ja bo po sześciu
tygodniach odpoczynku świetnie się czuję. Nie uwierzy pan
prezes, ale ubyło mi siedem kilo. Niezła porcja, co?</p>
<p>— Niczego sobie — odparł Dyzma.</p>
<p>— Nie ma to, prezesie, jak odpoczynek. Zmiana środowiska, o! Nowi ludzie, nowe sprawy, nowy tryb życia, nowe
środowisko…</p>
<p>— Pan był w Żegiestowie? — zapytał Nikodem, żeby coś
powiedzieć.</p>
<p>— Tak. Odświeżyłem się tam gruntownie.</p>
<p>Z salonu huczał fortepian, z sąsiedniego pokoju dolatywały urywane słowa licytacji brydżowej. Terkowski mówił
swoim głuchym ciężkim głosem, wydobywającym się
gdzieś spod olbrzymiego białego plastra gorsu. Jego małe
rybie oczy pływały w tłustych powiekach, a grube krótkie
palce zdawały się pieścić wielką bursztynową cygarniczkę.</p>
<p>„Czego ta cholera chce ode mnie” — łamał sobie głowę
Dyzma.</p>
<p>— A wie pan prezes — nie zmieniając tonu ciągnął
Terkowski — że miałem przyjemność poznać pańskiego
starego znajomego, bardzo miły człowiek, rejent Winder.</p>
<p>Umilkł nagle, a jego oczy badawczo zatrzymały się na
twarzy Nikodema.</p>
<p>Ten naprawdę nie dosłyszał i zapytał:</p>
<p>— Co pan mówi?</p>
<p>— Spotkałem pańskiego starego znajomego.</p>
<p>Nikodem zacisnął szczęki.</p>
<p>— Kogóż to?</p>
<p>— Pana Windera. Bardzo miły człowiek.</p>
<p>— Jak? Windera?… Nie przypominam sobie.</p>
<p>Całą siłą woli zapanował nad wrażeniem i zmusił siebie,
by spojrzeć Terkowskiemu wprost w oczy.</p>
<p>— Jak to? Nie przypomina sobie pan prezes rejenta
Windera?…</p>
<p>— Rejenta?… Nie. Nie znam.</p>
<p>Terkowski roześmiał się z wyraźną ironią.</p>
<p>— A on dobrze pana prezesa pamięta. Jechaliśmy
w jednym przedziale i ten miły staruszek wiele mi o panu
opowiedział i o Łyskowie…</p>
<p>Dyzmie zakręciło się w głowie. Więc koniec? Katastrofa?
Zdemaskowano go? Aż do bólu zacisnął w kieszeniach
pięści. Przez myśl przebiegło mu, by po prostu rzucić się na
Terkowskiego, chwycić go za szyję, za tłustą, przelewającą
się fałdami przez kołnierzyk szyję i dusić, aż ta obleśna
twarz zsinieje. Skurczył się w sobie. Wszystkie mięśnie
nabrzmiały mu tak, że aż uczuł ich drżenie.</p>
<p>— Przepraszam najmocniej — zabrzmiał nagle tuż przy
nim głos jakiejś pani, która w przejściu go potrąciła.</p>
<p>To go otrzeźwiło w jednej chwili.</p>
<p>— O jakim Łyskowie? Co pan opowiadasz? — Wzruszył
ramionami. — Wszystko to jakaś bujda. Żadnego Windera
nie znam.</p>
<p>Terkowski podniósł brwi i strzepnął flegmatycznie popiół z papierosa.</p>
<p>— Ach, naturalnie — odparł spokojnie — może to jakaś
pomyłka.</p>
<p>— Pewno, że pomyłka — uspokajał się Nikodem.</p>
<p>— Ma się rozumieć. Tym bardziej się cieszę, że wkrótce
będziemy mogli ją wyjaśnić. W przyszłym tygodniu przyjedzie do Warszawy rejent Winder. Zaprosiłem go, bo to
bardzo, bardzo miły człowiek. Widocznie mówił o kimś,
kto ma zaszczyt nosić pańskie nazwisko, a może o jakimś
pańskim krewnym… Che, che, che!</p>
<p>Dyzma nie miał czasu odpowiedzieć. Koncert w salonie skończył się i wśród ogłuszających oklasków do gabinetu weszło kilkanaście osób, otaczając ich zwartym
kołem.</p>
<p>Resztę wieczoru spędził Nikodem jak na rozżarzonych
węglach, wreszcie koło północy wymknął się cichaczem.</p>
<p>Siekł ostry drobny deszcz. Nie zapinając palta, Dyzma
szedł wolno do domu. Tutaj, nie rozbierając się, rzucił się
na kanapę.</p>
<p>Sprawa była jasna.</p>
<p>Jest teraz w rękach Terkowskiego. A Terkowski nie
daruje. Mściwa jucha. I sprawa z nim to nie z takim
Boczkiem…</p>
<p>Wzdrygnął się.</p>
<p>Wstał, pozapalał wszystkie światła, zdjął palto, kapelusz, frak i zaczął chodzić po pokoju. Pod czaszką myśli
kręciły się jak kołowrotek, aż czoło pokryło się potem.</p>
<p>— Bo jeżeliby teraz sprzątnąć Windera… Dałoby się
może zrobić… To i co z tego?</p>
<p>Terkowski, raz wpadłszy na ślad Łyskowa, już nie da się
zbić z tropu. A jak Windera nie stanie, no! To od razu będzie
wiedział, czyja ręka… Nie tylko wyleją. Jeszcze do kryminału wsadzą…</p>
<p>„Prosić?… O, nie, to by się na nic nie zdało”.</p>
<p>Zbyt dobrze wiedział, co to jest Terkowski.</p>
<p>Huczało mu w głowie. Całą noc spędził bezsennie. Czuł
się teraz przeraźliwie samotny i bezsilny. Przecież nawet
Krzepickiemu nie mógł się zwierzyć… Co robić… co robić…</p>
<p>Śniadania nie jadł i kazał Ignacemu zadzwonić do
banku, że czuje się niezdrów i nie przyjdzie. Jednakże już
w pół godziny potem skombinował, że jego nieobecność
może dojść do wiadomości Terkowskiego. Opanowała go
złość. Zwymyślał bez powodu Ignacego i poszedł do banku.
Tu ostentacyjnie zlustrował wszystkie biura, zajrzał do
Wandryszewskiego i zrobił mu awanturę o spóźnienie
bilansu, chociaż sam poprzedniego dnia zaakceptował
trzy dni zwłoki. Krzepickiemu burknął „dzień dobry”
i zamknął się na klucz w gabinecie.</p>
<p>Rozważał długo, czy też Terkowski mówił już komu
o swych informacjach i podejrzeniach, doszedł wszakże do
przekonania, że tak sprytny człowiek nie zechciałby się
dzielić z kimkolwiek posiadaną przewagą. Jak jej użyje?
Dyzma nie łudził się, że Terkowski zechce ze skandalem
„wywalić” i jego, i Jaszuńskiego, i Pilchena…</p>
<p>Było zatem jedyne wyjście: podać się zaraz do dymisji,
zebrać forsy, co się da, nie zapomnieć o kasie koborowskiej,
wziąć paszport zagraniczny i wyjechać jeszcze przed przyjazdem rejenta Windera do Warszawy. Oczywiście na małżeństwo z Niną krzyżyk. Kunickiego trzeba wypuścić
i pogodzić się z nim jakoś… Żeby nie skarżył…</p>
<p>— Cholera!…</p>
<p>Odezwał się telefon. Krzepicki meldował, że przyszła
hrabina Koniecpolska i jeszcze jedna pani. Koniecznie
chcą się widzieć.</p>
<p>— Powiedz pan, że jestem chory.</p>
<p>— Mówiłem — tłumaczył się Krzepicki — powiadają,
żeby zameldować pomimo to, bo pan prezes na pewno
przyjmie.</p>
<p>Ponury jak noc położył słuchawkę i otworzył drzwi.</p>
<p>— Proszę — odezwał się szorstko.</p>
<p>Z panią Koniecpolską była ta demoniczna panna Stella.
To wprawiło Dyzmę w jeszcze gorszy humor.</p>
<p>Zaczęły go troskliwie wypytywać o zdrowie i doradzać
różnych lekarzy. W końcu wyraziły przekonanie, że ta
niedyspozycja nie przeszkodzi Mistrzowi w odbyciu w terminie misterium Loży. Termin właśnie przypada jutro, a na
nieszczęście mąż pani Koniecpolskiej siedzi w majątku
i misterium można urządzić tylko w mieszkaniu Wielkiego
Trzynastego.</p>
<p>To już do reszty zirytowało Dyzmę.</p>
<p>— Niech mi panie dadzą święty spokój. Nie mam teraz
głowy do tego.</p>
<p>— Wyzdrowieje Mistrz do jutra — zawyrokowała apodyktycznie panna Stella — a obowiązek Gwiazdy Trzypromiennej musi być dokonany.</p>
<p>— Co tam wyzdrowieję, nie wyzdrowieję — szarpnął się
Dyzma. — Zdrów jestem, ale głowy nie mam do tego. Mam
ważniejsze sprawy na karku.</p>
<p>Zaległo milczenie. Nikodem podparł pięścią brodę i odwrócił twarz do okna.</p>
<p>— Panie Miszcz — odezwała się cicho pani Koniecpolska — pan mieć jakieś przykroszcz?</p>
<p>Nikodem zaśmiał się ironicznie.</p>
<p>— Przykrość, przykrość… cha, cha, przykrość… Taki
gałgan znajdzie się, co człowiekowi na łeb włazi…</p>
<p>— O, chyba pan, Mistrzu, każdemu potrafi dać radę
— z przekonaniem powiedziała panna Stella.</p>
<p>Nikodem spojrzał na nią uważnie.</p>
<p>— Nie każdemu. Jak kto pod ziemią ryje jak świnia,
oczernia, łże jak pies… Chce człowieka z błotem zmieszać,
wygryźć…</p>
<p>Oczy panny Stelli zwęziły się.</p>
<p>— Któż to taki?</p>
<p>Dyzma machnął ręką i milczał.</p>
<p>— Powiedz Mistrzu, kto jest przeciw tobie!</p>
<p>— Co mam gadać…</p>
<p>— Potrzeba powiedzieć — dźwięcznym głosikiem zawołała pani Koniecpolska — potrzeba. Możem cosz wymiślić,
jakiego sposoba.</p>
<p>— Zakon Gwiazdy Trzypromiennej jest potężny — poważnie dodała panna Stella.</p>
<p>Nikodem wciągnął szyję w podniesione ramiona i nieoczekiwanie dla samego siebie powiedział:</p>
<p>— Terkowski.</p>
<p>Na twarz obu pań odbiło się zdumienie. Dyzma zaklął
w duchu: po co tym babom powiedział? Idiota.</p>
<p>Panna Stella wstała i uroczyście zbliżyła się do Dyzmy.</p>
<p>— Mistrzu! Masz prawo rozkazywać. Czy ten człowiek
musi zginąć?</p>
<p>Dyzma przestraszył się. Zwariowała baba.</p>
<p>— Mistrzu — ciągnęła panna Stella. — Czy ma być usunięty raz na zawsze, czy tylko na pewien czas? Rozkazuj.
</p>
<p>
Nikodem roześmiał się. Wydało mu się czymś dziecinnie
głupim, że ta przysadkowata małpa, z tym całym poważnym, jak na kazaniu głosem, pyta się, co zrobić z takim
potentatem jak Terkowski. W tejże jednak chwili przyszło
mu na myśl, że zaledwie kilka dni dzieli go od przyjazdu
Windera. A wówczas szlus. Skończone wszystko. Jak się
Terkowski zwącha z Winderem… Chyba żeby Terkowskiego wówczas w Warszawie nie było.</p>
<p>— Niech pani wyprawi Terkowskiego do Afryki na
drzewo czy do innej ciężkiej cholery! — rzucił z gorzkim
szyderstwem.</p>
<p>— Kiedy? — twardo zapytała panna Stella.</p>
<p>— A choćby i dziś, cha, cha, cha… Z pani to wesoła
kobita! No, ale nie zawracajmy sobie głowy bajkami. Więc
co z tym misterium?</p>
<p>Panie kategorycznie zażądały dotrzymania terminu.
Wobec strachu przed jakimś bliżej nie określonym nieszczęściem, jakim miało grozić niewypełnienie obrzędów,
Dyzma skapitulował i zgodził się drugie zebranie Loży
Gwiazdy Trzypromiennej urządzić u siebie.</p>
<p>Wieczorem dla „zalania robaka” pojechał z Waredą do
„Oazy”, a wróciwszy do domu zasnął snem kamiennym.</p>
<p>Od rana zaczęło się od tego, że panna Stella z panią Lalą
Koniecpolską przewróciły do góry nogami całe mieszkanie, które Nikodem musiał im oddać na łup. Poczciwy
Ignacy otrzymał trzydniowy urlop, gdyż Dyzma pragnął
jak najściślej zakonspirować „misterium”. Z tego powodu
cała ciężka robota, jak przesuwanie mebli, rozkładanie
dywanów itp., spadła na niego samego.</p>
<p>Po części był z tego zadowolony, gdyż mniej miał czasu
do myślenia o Terkowskim i o groźbie przyjazdu Windera.
Panie nie wspominały o Terkowskim. Widocznie zapomniały. „To i lepiej — myślał — wczoraj niepotrzebnie
wysypałem się przed nimi”. Z furią przesuwał meble
i dźwigał dywany.</p>
<p>Toteż wieczorem był już tak zmachany, że chętnie
zamknąłby się w swojej sypialni na cztery spusty. Niestety,
sypialnia została wybrana, jak i trzy inne pokoje z łazienką,
na garderobę dla pątniczek.</p>
<p>O jedenastej powstała straszna awantura, okazało się
bowiem, że jedna z pań przybyć nie może, gdyż w ostatniej
chwili powrócił jej mąż. Ponieważ zaś przepisy stanowczo
wymagały obecności dwunastu pątniczek, wszystkie panie
były zrozpaczone.</p>
<p>Nikodem natychmiast zaproponował odłożenie misterium na dalszy tydzień, lecz panna Stella z oburzeniem
oświadczyła, że byłoby to już pogwałceniem kanonów i że
nigdy nie pójdzie drogą najsłabszego oporu. Trzeba jakoś
temu zaradzić. Z niespodziewanym sukursem przyszła
jedna z pań, baronowa Wehlbergowa. Zna jedną dziewczynę, którą bez obawy o zdradę można po prostu wynająć na
tę noc. Jest to miła i młoda dziewczyna, „girl” w jednym
z kabaretów. Baronowa zna ją dobrze, gdyż przed zamążpójściem sama śpiewała w tym kabarecie i wie, że owej
małej Władzi można powierzyć niejedną tajemnicę.</p>
<p>Nie było innego wyjścia, zgodzono się więc na małą
Władzię, którą też natychmiast wytelefonowano. Początkowo odmówiła ze względu na zły humor swego przyjaciela, z którym umówiła się na dansing, jednakże dała się
przekonać przy pomocy wymownego argumentu pod postacią stuzłotówki.</p>
<p>Dzięki temu misterium mogło się rozpocząć punktualnie o północy z zachowaniem całego rytuału.</p>
<p>O pierwszej, podczas wywoływania szatana, był mały
incydent z Władzią. Już półprzytomna, rozpłakała się
i krzyczała, że chce wyjść. Ledwie zdołano ją przekonać.
Po wypiciu wina z peyotlem uspokoiła się zupełnie.</p>
<p>O drugiej salon prezesa Nikodema Dyzmy niczym nie
przypominał już salonu jakiegokolwiek, a zwłaszcza salonu któregoś z prezesów.</p>
<p>Podobny był raczej trochę do wędzarni, nieco do łaźni
rzymskiej i najwięcej do domu, o którym nikt nie mógłby
powiedzieć, że jest za bardzo prywatny.</p>
<p>Późny świt grudniowy zaglądał już przez szpary zasłon okiennych, gdy towarzystwo rozeszło się do swoich
pokojów. Na placu pozostał jedynie Wielki Trzynasty.
Siedział oparty o ścianę i chrapał tak, że aż szyby się trzęsły.</p>
<p>Było dobrze po południu, gdy obudził się. Był piekielnie wyczerpany, w głowie huczał mu młyn.</p>
<p>Ubrał się i zajrzał do swojej sypialni. Panie pątniczki
zaczęły budzić się. W łazience był tłok. Jedna po drugiej
żegnała się z Nikodemem i wychodziły, ledwie trzymając
się na nogach.</p>
<p>Wreszcie został sam. Pootwierał okna i ociężałymi ruchami zabrał się do przyprowadzania mieszkania do jakiego takiego porządku.</p>
<p>Właśnie przesuwał pianino, gdy w przedpokoju rozległ
się dzwonek.</p>
<p>Przyszedł Krzepicki.</p>
<p>— Oho, panie Nikodemie! — zawołał ze śmiechem. — Musiała być grubsza bibka.</p>
<p>Od czasu aresztowania Kunickiego zażyłość z pryncypałem tak wzrosła, że nie tytułował go już panem prezesem.</p>
<p>— Niech ich cholera weźmie — zaklął ponuro Dyzma.</p>
<p>— Ależ pan wygląda — podziwiał Krzepicki — nie
wiedziałem, że pan lubi takie zabawki.</p>
<p>— Diabła tam lubi!</p>
<p>— Ach, więc to przez umartwienie?</p>
<p>— Niech pana szlag trafi — zirytował się Dyzma — pomógłbyś pan lepiej.</p>
<p>— Ale po co pan to sam robi? Gdzież Ignacy!</p>
<p>Dyzma sapał i nic nie odpowiedział. Wreszcie zaklął
i rzucił się na kanapę.</p>
<p>Krzepicki zapalił papierosa.</p>
<p>— Wracam od Reicha.</p>
<p>— No?</p>
<p>— Kunik wreszcie zmiękł. Noc w ciemnej i nieopalonej
celi pomogła. Żądał tylko widzenia się z żoną i upierał się
przy tym. Ustąpił dopiero wówczas, gdy Reich przeczytał
mu i pokazał ten list pani Niny, który ostatnio pan otrzymał.
Zgadza się na sto tysięcy, ale pod warunkiem wydania mu
kompromitujących dokumentów.</p>
<p>— No i co?</p>
<p>— Oczywiście Reich jest za mądry, żeby na to poszedł.
Jedno mu obiecał, że dokumenty zatrzyma u siebie, nie
w aktach Urzędu Śledczego.</p>
<p>— Zgodził się w końcu?</p>
<p>— Powiedział, że prosi o jeszcze jeden dzień namysłu.
Niech się pan nie obawia. Musi zgodzić się.</p>
<p>Wstał, strzepnął popiół i dodał:</p>
<p>— A swoją drogą powinien pan donieść pani Ninie, że
jej mąż zostanie zwolniony i z własnej woli jedzie za
granicę… Hm… Może pan nawet napisać, że zabiera połowę swego majątku w gotówce i w papierach wartościowych. To uspokoi jej, że tak powiem, ciekawość.</p>
<p>— Tak — zauważył po namyśle Dyzma — trochę pucu
nie zaszkodzi. Tylko ja myślę, że lepiej nie pisać. Taki list
może komu wpaść w ręce albo co…</p>
<p>Nagle Nikodem przypomniał Terkowskiego i wzdrygnął
się. Nie, nie… Postanowił za wszelką cenę o tym nie myśleć.
Ot, będzie, co będzie. Byle nie myśleć o tym… Byle nie teraz.
Koborowo… Jechać… Wszystkie członki odmawiały mu
posłuszeństwa. Skrzywił się i dopowiedział:</p>
<p>— Aby nie dziś.</p>
<p>Istotnie Dyzma był doszczętnie wyczerpany. Cały dzień
przeleżał bezczynnie na kanapie. Nie podnosił się nawet do
telefonu, który dzwonił kilkakrotnie.</p>
<p>Myśli jego koncentrowały się na tym, jak w bezpieczny
sposób wycofać się z Loży Gwiazdy Trzypromiennej. Druga z tych nocnych orgii, które go przerażały i doprowadzały do śmiertelnego zmęczenia, zdecydowanie wpłynęła
na jego ustosunkowanie się do zaszczytnej roli Wielkiego
Trzynastego.</p>
<p>Rozumując zresztą logicznie, doszedł do przekonania,
że i tak dzięki Loży nawiązał bardzo bliskie znajomości
z paniami z najwyższego towarzystwa, że otwarte są dla
niego ich domy i gdyby udało mu się teraz jakoś z Zakonu wykręcić, w niczym by to nie zmniejszyło zdobytych
stosunków.</p>
<p>Ale jak wykręcić się? Najprościej byłoby poradzić się
Krzepickiego, który na wszystko ma gotowe sposoby.
Jednakże nie mógł tego zrobić. W pamięci zbyt mocno
tkwiła groźba śmierci za zdradę tajemnic Loży.</p>
<p>Po długich rozmyślaniach wpadł na pomysł: „Czy nie
najlepiej powiedzieć tym zwariowanym babom, że dzisiejszej nocy diabeł zabronił mi być tym całym »trzynastym«?…
Nie podobam mu się więcej i zapowiedział, że więcej nie
zjawi się, jeżeli będę ja…”</p>
<p>Postanowił zaraz nazajutrz pójść do hrabiny Koniecpolskiej i tak sprawę postawić.</p>
<p>Niech sobie zamęczają kogo innego.</p>
<p>Roześmiał się. Przyszedł mu na myśl Wareda.</p>
<p>„Wpakuję Waredę! Powiem, że diabeł gwałtem chciał
Waredy”.</p>
<p>Ignacy podał kolację i przyniósł wieczorne dzienniki.
Dyzma odsunął je niechętnie i zabrał się do jedzenia, gdy
zadzwonił telefon.</p>
<p>Telefonował Wareda. Po krótkich powitaniach zapytał:</p>
<p>— No, czytałeś?</p>
<p>— Niby co? — bąknął Dyzma.</p>
<p>— Jak to co? Greka udajesz? Nie wiesz niby?</p>
<p>— Ale gadajże!</p>
<p>— No o wyjeździe Terkowskiego.</p>
<p>Dyzma zachwiał się na nogach.</p>
<p>— Że… że… co?</p>
<p>— No, że dziś wieczór wyjeżdża do Pekinu jako poseł na
nową placówkę. Nie czytałeś wieczornej prasy?</p>
<p>Mówił coś jeszcze, ale Nikodem nie słyszał. Rzucił
słuchawkę na widełki i pobiegł do jadalni.</p>
<p>Szybko rozłożył dzienniki.</p>
<p>Istotnie wszystkie donosiły, że w związku z nowym
ukonstytuowaniem się władzy w Chinach dotychczasowy
szef gabinetu premiera, podsekretarz stanu Jan Terkowski, został mianowany posłem i ministrem pełnomocnym
przy rządzie chińskim i dziś odjeżdża do Pekinu.</p>
<p>Dyzma podniósł oczy znad gazety. Serce waliło mu
w piersi jak bęben.</p>
<p>Zerwał się z miejsca i zaczął krzyczeć:</p>
<p>— Ura! Ura! Ura!</p>
<p>Przybiegł zdumiony Ignacy i zatrzymał się w progu.</p>
<p>— Czy pan prezes wołał?</p>
<p>— Ignacy! dawaj wódki! Musimy ten interes oblać!</p>
<p>Służący wydobył karafkę i kieliszki i nalał jeden.</p>
<p>— Nalewaj drugi! — krzyknął Dyzma — no, na pohybel
sukinsynom!</p>
<p>Wypili. Jeden, drugi, trzeci, czwarty…</p>
<p>Nikodem usiadł.</p>
<p>— Wiesz co, Ignacy?</p>
<p>— Słucham pana prezesa.</p>
<p>— Uważaj: kto mnie w drogę włazi, mnie, Nikodemowi
Dyzmie, tego zawsze diabli wezmą. Rozumiesz?</p>
<p>Wychylił kieliszek i mimo woli spojrzał w czarną czeluść drzwi do gabinetu: z ciemności patrzyły nań fosforyzujące okrągłe oczy.</p>
<p>Splunął i przeżegnał się.</p>
<p>— Pijmy, Ignacy!</p>
<p>Było grubo po północy, gdy kładąc się do łóżka powiedział służącemu:</p>
<p>— Uważasz, Ignacy, baby to mogą świat do góry nogami
przewrócić, bo trzymają z diabłami…</p>
<p>— I pewno — potwierdził Ignacy.</p>
</div>

<div type="chapter"><head>Rozdział szesnasty</head>
<p>We wtorek Nikodem wraz z Krzepickim byli u mecenasa
Licuńskiego, specjalisty od spraw rozwodowych, a w środę
po raz ostatni u nadkomisarza Reicha, na ręce którego
złożyli sto tysięcy złotych.</p>
<p>We czwartek zaś z Dworca Głównego odchodziły dwa
pociągi w dwóch przeciwnych kierunkach. W jednym
siedział skulony, stary, trzęsący się na całym ciele człowieczek. W drugim prezes Państwowego Banku Zbożowego,
wesoło żegnający się z gronem przyjaciół odprowadzających go życzeniami i powinszowaniami.</p>
<p>I staruszek nie był samotny. W drugim rogu przedziału
siedział krępy mężczyzna o czerwonej twarzy, z prawą ręką
ukrytą w kieszeni palta charakterystycznym ruchem, który w danym wypadku był raczej wynikiem profesjonalnego
nałogu, nie zaś potrzeby.</p>
<p>Pociąg Warszawa — Berlin odszedł pierwszy. W niespełna dziesięć minut po nim ruszył drugi na Białystok — Grodno.</p>
<p>Ze stopni wagonu zeskoczył ostatni Krzepicki, który
w urywanych zdaniach składał szefowi pośpieszną relację
z rozmowy, jaką przeprowadził z Kunickim przed jego
odjazdem w Urzędzie Śledczym. Ze sprawozdania tego
wynikało, że Kunicki nie robił żadnych trudności, że jest
zupełnie zrezygnowany i złamany, że udzielił informacji
i wyjaśnień, dotyczących interesów Koborowa, nowemu
administratorowi, którym z woli narzeczonego i plenipotenta właścicielki zostaje Krzepicki.</p>
<p>Dyzma był zupełnie zadowolony.</p>
<p>Rozlokowawszy się w pustym przedziale, zaczął rozmyślać o swojej nowej roli.</p>
<p>Niewątpliwie trzeba teraz zrzec się prezesury banku.
Bo i co mu po tym całym banku? Kolosalne dochody
Koborowa, wygodne i spokojne życie, brak konieczności
trzymania uwagi w nieustannym napięciu, by nie palnąć
czegoś nieodpowiedniego — wszystko to przemawiało za
porzuceniem banku.</p>
<p>Oczywiście zdawał sobie sprawę, że sam nie podołałby
administrowaniu Koborowem.</p>
<p>Na szczęście miał pod ręką Krzepickiego, który potrafi
wszystko. Dyzma nie miał najmniejszej wątpliwości, że
w sprawach pieniężnych zbytnio ufać sekretarzowi nie
należy. Pocieszał się jednak myślą, że Krzepicki nie zechce
narażać się na stratę tak korzystnego stanowiska.</p>
<p>Za oknami wagonu rozciągała się rozległa równina, pokryta grubym śniegiem.</p>
<p>Przypomniał mu się Terkowski. Zacisnął szczęki. Teraz już dobrze zdawał sobie sprawę z faktu, że uwolnienie
się od Terkowskiego zawdzięczał paniom z Loży. Jakimi
drogami działały, jakie wpływy były na ich usługi — nie
wiedział i wiedzieć nie chciał. Bał się ich. Bał się teraz
bardziej niż wówczas, gdy drżał przed zażyłością tych bab
z duchami. Żywi są niebezpieczniejsi.</p>
<p>Toteż nie zaniechał postanowienia: jak najprędzej wyjść
z Loży. Oczywiście utrzymywać nadal możliwie bliskie
stosunki z tymi paniami, ale raczej wepchnąć na swoje
miejsce Waredę.</p>
<p>Śmiał się w duchu, przypominając sobie skupione miny
pani Koniecpolskiej i panny Stelli, gdy im ponuro zakomunikował „wolę szatana”. Już pułkownik będzie się miał
z pyszna!</p>
<p>Pociąg zanurzył się w korytarzu leśnym.</p>
<p>Zbliżał się już wieczór, mglisty wieczór zimowy, gdy
załomotały pod kołami zwrotnice Koborowa.</p>
<p>Na peronie stał jakiś urzędnik kolejowy i Nina. Dojrzała
Nikodema w oknie i jej twarz rozjaśniła się uśmiechem.</p>
<p>Na powitanie wyciągnęła doń rękę, wskutek czego
musiał postawić walizkę na śniegu.</p>
<p>— Nareszcie, nareszcie…</p>
<p>Przeszli przez pusty budynek stacyjny i wsiedli do auta.</p>
<p>Motor rozbudził się na warkot starteru, koła poślizgnęły
się na śniegu i samochód ruszył.</p>
<p>— Powiedz, powiedz… czy on… czy on… od razu się
zgodził?</p>
<p>W głosie jej drgał niepokój.</p>
<p>Dyzma roześmiał się.</p>
<p>— Musiał.</p>
<p>— Jak to musiał? — przestraszyła się.</p>
<p>— Nineczko — odparł krótko — sama mówiłaś, że
miłość wszystko zwycięża.</p>
<p>Gdy mijali tartaki, rozbłysły właśnie latarnie. Kilku
ludzi, stojących przy drodze, zdjęło czapki.</p>
<p>— No i co… co on teraz będzie robił?</p>
<p>— A co to nas obchodzi — wzruszył ramionami Nikodem. — Zabrał wszystko, co było w bankach. Było prawie
tyle, co warte Koborowo. Z głodu nie umrze.</p>
<p>— Wyjechał za granicę?</p>
<p>— Tak.</p>
<p>— A nie wróci?</p>
<p>— Mowy nie ma. Już ja ci ręczę.</p>
<p>Zamyśliła się.</p>
<p>— Powiedziałeś, Niko, że musiał się zgodzić. Czy… czy
były jakieś powody natury…</p>
<p>— Nie masz większego zmartwienia, Nineczko? Rzecz
załatwiona i koniec. Co cię to teraz obchodzi?</p>
<p>— Jednak on był moim mężem…</p>
<p>— A ja cię mówię, że nawet nie był.</p>
<p>Zdziwiła się:</p>
<p>— Jak to nie był?</p>
<p>Zaczął jej wyjaśniać, jak umiał, zawiłą procedurę unieważniania małżeństw i powtarzać argumentację adwokata.</p>
<p>— Za dwa miesiące, jak dobrze pójdzie, będziesz znowu
panną Ponimirską, a za trzy, jeżeli masz jeszcze na to chęć,
zostaniesz moją żoną.</p>
<p>Milczała.</p>
<p>Zaniepokoiło to Dyzmę. A może teraz rozmyśli się?…
Może, poczuwszy wolność, nie zechce wiązać się z nim.</p>
<p>— Czemu milczysz, kochana Nineczko? — zapytał najsłodziej, jak potrafił.</p>
<p>— Ach, nic, nic — ocknęła się — myślałam o tej historii.
Ale nie trzeba o tym myśleć, prawda?… Minęło… przeszło…
Widocznie tak się stać musiało…</p>
<p>Przytuliła się do niego.</p>
<p>— Życie takie jest — powiedział z przekonaniem.</p>
<p>— Boję się życia. Życie jest groźne.</p>
<p>— Ja się go tam nie boję.</p>
<p>— O, wiem, bo ty jesteś silny, strasznie silny.</p>
<p>Wszystkie okna pałacu koborowskiego jarzyły się światłem.</p>
<p>Nina wyjaśniła, że ostatnio co wieczór kazała robić taką
iluminację, gdyż bała się ciemności.</p>
<p>W hallu zebrała się cała służba.</p>
<p>Wprawdzie nie wiedzieli nic konkretnego, lecz z urywkowych spostrzeżeń szofera, który bez pana powrócił
z Warszawy, wyciągali pewne wnioski, obecnie potwierdzone niebywałym wypadkiem wyjazdu pani na stację.</p>
<p>Czuli, że coś się święci. Nina nazwała to intuicją, a Nikodem — nosem.</p>
<p>Na twarzy pokojówki, której kazał przygotować sobie
łóżko w sypialni Kunickiego, nie dojrzał ani cienia zdziwienia.</p>
<p>Nina martwiła się, że znowu zostanie sama, gdy on
pojedzie do Warszawy.</p>
<p>— Jedź i ty, Nineczko. Zabiorę cię ze sobą.</p>
<p>— Ba — uśmiechnęła się — gdyby to było możliwe.</p>
<p>— A dlaczego nie? — zdziwił się.</p>
<p>— Nie wypada. Jak to? Nie rozumiesz, jaki wywołałoby
to skandal.</p>
<p>— Phi — wzruszył ramionami — wielkie rzeczy. Przecie
my się pobierzemy. Zresztą możesz mieszkać w hotelu
i będziemy widywali się codziennie.</p>
<p>Klasnęła w ręce.</p>
<p>— Mam, mam! Ciocia Przełęska! Zamieszkam u cioci
Przełęskiej!</p>
<p>— No widzisz.</p>
<p>— Ale nie chciałabym, żeby mój pobyt w Warszawie
przeciągnął się dłużej. Nie lubię miasta. Najlepiej czuję się
w Koborowie. Prawda, Niku, że my będziemy mieszkali
stale w Koborowie?</p>
<p>— Ma się wiedzieć. Dość mam tej Warszawy. Powyżej
uszu.</p>
<p>— Jakiś ty dobry. Chodź, zagram ci coś, co grywałam
zawsze, myśląc o tobie.</p>
<p>Przeszli do małego saloniku. Nina otworzyła pianino.</p>
<p>— A ty nie grasz? — zapytała.</p>
<p>— Tylko na mandolinie.</p>
<p>Roześmiała się.</p>
<p>— Chyba żartujesz?</p>
<p>— Jak Boga kocham.</p>
<p>— To takie komiczne: grać na mandolinie.</p>
<p>— Dlaczego?</p>
<p>— Nie wiem, ale wydaje mi się, że to musi być strasznie
zabawne. Tak poważny prezes, mąż stanu i raptem mandolina.</p>
<p>— Żałuję, że instrument zostawiłem w Warszawie. Zagrałbym ci też jeden kawałek.</p>
<p>Pocałowała go w same usta, lecz gdy chciał ją objąć,
wywinęła się ze śmiechem i zaczęła grać.</p>
<p>— Ładne? — zapytała, zamykając wieko.</p>
<p>— Owszem. Nawet bardzo ładne. A słowa do tego
jakie?</p>
<p>— Jak to słowa? — zdziwiła się. — Aha! Ty myślałeś, że
to z opery? Nie, to jest sonata, wiesz czyja?</p>
<p>— Czyja?</p>
<p>— Czajkowskiego.</p>
<p>— Aha, ładny kawałek. A jak się nazywa?</p>
<p>— C-moll.</p>
<p>— Ce mol? Śmiesznie. Dlaczego nie de mucha?</p>
<p>Nina rozbawiona zarzuciła mu ręce na szyję.</p>
<p>— Mój pan dziś jest nastrojony żartobliwie. E… teraz
już wiem: z tą mandoliną to też był żart. Niedobry! Tak
dworować ze swojej małej Nineczki. Nineczka! Wiesz, że
mnie nikt tak nie nazywał?… Ni-neczka… Wiesz, że to może
nie jest najładniej, ale mnie się najbardziej podoba, no
powiedz…</p>
<p>— Nineczka — powiedział Dyzma i pomyślał: „Co ona
chce, do choroby, od mojej mandoliny?”</p>
<p>— Tak lubię, najbardziej lubię. Mówisz to tak twardo.
Jest wtedy w twoim głosie taka chropowatość, siła, nie:
rozkaz jakby nie wiem, dlaczego, ale wydaje mi się, że taki
głos muszą mieć marynarze o krtaniach przesyconych solą
i jodem.</p>
<p>— Jodem? To marynarze tak często pędzlują sobie
gardła?</p>
<p>Roześmiała się.</p>
<p>— Naprawdę jesteś dziś w doskonałym humorze. Wiesz,
ty masz prawdziwy talent mówienia dowcipów. Wygłaszasz
je zawsze z taką powagą, która potęguje ich siłę komiczną.
Nie masz pojęcia, jaka jestem szczęśliwa, gdy mogę być
przy tobie. Tak mi zaraz lekko, swobodnie, radośnie i tak
bezpiecznie. Od wielu, wielu dni twoja mała Nineczka
będzie po raz pierwszy spała słodko i spokojnie, nie będą
przeszkadzały smutne myśli…</p>
<p>Nikodem zmrużył oko.</p>
<p>— Ale za to będzie przeszkadzało co innego.</p>
<p>Spąsowiała i przytuliła się doń mocniej.</p>
<p>— Nie, nie — oponowała bez przekonania. — Nineczka
będzie spała słodko na górze, a Nik słodko na dole.</p>
<p>— Mowy nie ma. Teraz już mowy nie ma. Szkoda każde
następne słowo.</p>
<p>— Niku!…</p>
<p>— Fertig!… Załatwione, postanowione. Nie ma o czym
gadać. Jak tylko służba wyniesie się, moja Nineczka zejdzie
na dół.</p>
<p>— Nie zejdzie — przekomarzała się.</p>
<p>— To ja pójdę na górę.</p>
<p>— I zastanę drzwi zamknięte na klucz — śmiała się,
ocierając policzek o jego usta.</p>
<p>— Drzwi? Co mi tam drzwi! Wyłamię w trymiga.</p>
<p>— Och, ty mój najdroższy siłaczu! Daj uszko, coś ci
powiem.</p>
<p>Zbliżyła usta do ucha Nikodema i wyszeptała:</p>
<p>— Nineczka przyjdzie do swego pana.</p>
<p>— Tak to rozumiem…</p>
<p>Było już po jedenastej, gdy rozstali się i Dyzma poszedł
do sypialni Kunickiego.</p>
<p>Po drodze zapalił światło w gabinecie i otworzył pancerną kasę. Na półkach piętrzyły się stosy banknotów. Wziął
jedną paczkę i chwiał nią w powietrzu, jakby chcąc zważyć
jej ciężar.</p>
<p>— Moje… Wszystko moje. Forsa, kasa, pałac, fabryki…
Grube miliony.</p>
<p>Rozbierając się, starał się wyobrazić sobie, jak będzie
z tego olbrzymiego majątku korzystać.</p>
<p>Przede wszystkim postanowił zaraz jutro zrobić lustrację majątku i wezwać oficjalistów na rodzaj odprawy.
Układał w myśli przemówienie, jakie do nich wygłosi, gdy
skrzypnęły drzwi.</p>
<p>Przyszła Nina.</p>
<p>Nikodemowi nie było sądzone spać tej nocy.</p>
<p>O siódmej służba rozpoczynała sprzątanie i Nina musiała zdążyć przejść na górę, zanim lokaje nadejdą ze
służbowego skrzydła.</p>
<p>Dyzma zapalił papierosa i poprawił poduszki.</p>
<p>„Jeżeli tak zawsze będzie — pomyślał — długo nie
pociągnę”.</p>
<p>Chciał zasnąć, lecz nie mógł.</p>
<p>— Trzeba wstawać — mruknął i zadzwonił.</p>
<p>Kazał przygotować kąpiel i zrobić zaraz jajecznicę
z dziesięciu jaj z szynką.</p>
<p>— Tylko żeby była tłusta!</p>
<p>Gdy już był ubrany i przeszedł do jadalni, skonstatował,
że stół nie jest nakryty, a jajecznicy nie podano. Zwymyślał
lokaja od bałwanów, a gdy ten zaczął tłumaczyć się, że
wystygłaby, ryknął:</p>
<p>— Milcz, durniu, nie wystygłaby, żebyś na porę zrobił.
Mogłeś uważać, że wychodzę z łazienki. Ja was, hołotę,
nauczę porządku! Dawaj jajecznicę i każ osiodłać konia…
Stój! Nie, zaprząc sanki.</p>
<p>— Słucham jaśnie pana.</p>
<p>Po śniadaniu siadł na małe eleganckie sanki, zaprzężone w parę koni w lejc, i kazał jechać do papierni. Zaraz
w kantorze uderzył go widok urzędników pijących herbatę.</p>
<p>— Co to, do cholery! — krzyknął. — Fabryka czy
knajpa?</p>
<p>Urzędnicy zerwali się na równe nogi.</p>
<p>— Co to za moda! Czy wam za to płaci się, żebyście tu
żarli?! Woźny! Gdzie jest woźny?</p>
<p>— Jestem, proszę pana prezesa.</p>
<p>— Zabrać mi zaraz te szklanki, do ciężkiej cholery!
I więcej nigdy nie podawać. A panowie możecie żryć
w domu. Zrozumiano?</p>
<p>Przeszedł przez biuro i otworzył drzwi gabinetu dyrektora. Gabinet był pusty.</p>
<p>— Gdzie dyrektor?</p>
<p>— Pan dyrektor przychodzi o dziewiątej — drżącym
głosem wyjaśnił jeden z urzędników.</p>
<p>— Co?… O dziewiątej? Darmozjady, psiakrew!</p>
<p>Wszedł do fabryki. Praca wrzała tu w pełni. Robotnicy
witali Dyzmę charakterystycznym skinięciem głowy,
w którym przejawia się cała nieufność, hardość i obawa,
jakie czuje robotnik wobec pracodawcy.</p>
<p>Młody inżynier przybiegł do Dyzmy i przywitał go
z szacunkiem.</p>
<p>— Jak tam — zapytał Nikodem — w porządku?</p>
<p>— Wszystko w porządku, proszę pana prezesa.</p>
<p>— Niech pan powie swemu dyrektorowi, żeby przychodził do fabryki o godzinie siódmej. Zwierzchnik powinien dawać przykład podwładnym.</p>
<p>Podał mu rękę i wyszedł.</p>
<p>Młyn, tartaki, stajnie, obory, gorzelnia — wszystko to
zajęło mu czas do południa. Przeszedł przez Koborowo jak
groźna burza, pozostawiając za sobą panikę.</p>
<p>Gdy podjeżdżał do pałacu, ujrzał w oknie Ninę. Uśmiechnięta stała z podniesionymi rękoma i machała nimi na
powitanie.</p>
<p>Była jeszcze w szlafroczku, lecz zbiegła do hallu.</p>
<p>— Skądże mój pan wraca? — zapytała półgłosem, gdyż
w sąsiednim pokoju lokaj nakrywał stół.</p>
<p>— Byłem w gospodarstwie. Robiłem przegląd.</p>
<p>— I jakże?</p>
<p>— Za dużo próżniaków. Ja ich teraz wezmę do galopu.</p>
<p>— Kochanie, ja nie chcę, żebyś ty zajmował się gospodarstwem. Po naszym ślubie musisz wziąść administratora. Pomyśl: to zabiera tyle czasu! Cały dzień byłbyś
poza domem. Ja nie chcę zostawać sama. Zrobisz to, Niku?</p>
<p>— Już zrobiłem — roześmiał się.</p>
<p>— Jak to?</p>
<p>— Zaangażowałem administratora.</p>
<p>— Tak? To znakomicie.</p>
<p>— No bo jak mamy jechać do Warszawy na kilka
miesięcy, to musi ktoś pilnować, bo całe Koborowo rozkradliby.</p>
<p>— A kogo zaangażował mój pan?</p>
<p>— Niejaki Krzepicki, znasz go, zdaje się?</p>
<p>— Jak to? Zyzio? Zyzio Krzepicki, adiutant cioci Przełęskiej?</p>
<p>— Aha. Ten sam.</p>
<p>— Komiczny chłopak. Kiedyś mi nadskakiwał. Ale on
dawniej nie miał najlepszej opinii.</p>
<p>— Prawdę powiedziawszy, ja nic złego o nim nie słyszałem. Od założenia banku jest moim sekretarzem.</p>
<p>— I jesteś z niego zadowolony?</p>
<p>— Dlaczego nie? A ty nie chcesz, żeby on administrował?</p>
<p>— Cóż znowu! Mój drogi, ja tak dalece nie interesuję się
tymi sprawami i tak gruntownie na nich się nie znam.</p>
<p>Zaczęli schodzić się oficjaliści i służący zameldował
o tym Dyzmie.</p>
<p>Gdy Nikodem wszedł do obszernej kancelarii, znajdującej się tuż za gabinetem, kilkunastu panów, rozmawiających półgłosem, wstało na jego powitanie.</p>
<p>Skinął im głową i usiadł przy biurku nie prosząc ich
siadać.</p>
<p>— Zawołałem panów — zaczął bębniąc palcami po
suknie — żeby podać do waszej wiadomości, że właścicielka Koborowa, pani Nina Kunicka, rozwodzi się z mężem
i dlatego odebrała od niego plenipotencję. Jedynym jej
plenipotentem jestem ja. A ja zapowiadam, że cackać się
nie będę. Wiecie pewno z gazet, że Bank Zbożowy jest jak
lalka, bo ja, ot tak, wszystko trzymam za pysk. Powtarzam,
że cackać się nie lubię.</p>
<p>Podniecał się własnymi słowami i mówił coraz głośniej:</p>
<p>— Powiem krótko: robota to nie zabawa. U mnie musi
się tyrać, bo za próżniactwo forsy dawać nie myślę! Zrozumiano? Wylewać będę na zbity łeb darmozjadów. A jeżeli, Boże broń, kogoś złapię na jakiejś machlojce, jeżeli
dowiem się, że kto z was robi na lewo! No! To wsadzę do
ciupy bez żadnego pardonu! U mnie żartów nie ma! Zrozumiano?</p>
<p>Uderzył pięścią w stół.</p>
<p>Zdumieni oficjaliści stali w milczeniu.</p>
<p>— Przyjedzie tu pan Krzepicki, którego wziąłem na
administratora. Macie jego słuchać we wszystkim. Ale
w dzisiejszych czasach to i rodzonemu bratu nie można
wierzyć. Więc umyśliłem sobie tak: jakby który z panów
zauważył, że szykuje się jaki kant, rozumiecie, to jeżeli
mnie o tym doniesie, dostanie do łapy pięć tysięcy złotych
i jeszcze podwyżkę pensji. Ja krzywdy nikomu nie zrobię,
będę dla was jak rodzony ojciec, ale nabić się w butelkę nie
dam. To wszystko. Możecie panowie iść do zajęcia.</p>
<p>Jeden z obecnych, siwy, zgarbiony człowiek, kierownik
gorzelni, zrobił kilka kroków naprzód i odezwał się:</p>
<p>— Panie prezesie…</p>
<p>— No, co tam jeszcze?</p>
<p>— Z tego, co pan prezes mówił…</p>
<p>— A pan zrozumiałeś to, co mówiłem?</p>
<p>— Tak jest, ale…</p>
<p>— Wszystko pan zrozumiałeś?</p>
<p>— Wszystko i dlatego właśnie…</p>
<p>— To nie mamy o czym gadać. Ja tu zwołałem panów
nie na rozmówki. A komu się co nie podoba — wolna droga.
Na świeży luft! Nikogo nie trzymam za połę. Tylko radzę
zastanowić się! O posadę dziś nie tak łatwo. A świadectwo
to już dam takie, że no! A i stosunki też mam! Już tam
nie radziłbym nikomu w Polsce być moim wrogiem! Do
widzenia panom!</p>
<p>Wyszedł trzasnąwszy drzwiami.</p>
<p>Przez chwilę panowało zupełne milczenie.</p>
<p>— Ładna historia — odezwał się jeden z zebranych.</p>
<p>— Ależ to oburzające — zawołał kierownik gorzelni —
przecie on z nas chce szpiegów zrobić!</p>
<p>— I co za ton!</p>
<p>— Ja tam pójdę do dymisji.</p>
<p>— Przecież on nas potraktował jak sołdatów.</p>
<p>— A co za język! To skandal! Mówił do nas jakimś
żargonem, jakby uważał, że inteligentnego języka nie
rozumiemy!</p>
<p>— Mówił jakby po to, żeby nas obrazić!</p>
<p>— Jedno tylko mamy wyjście: gremialnie podać się do
dymisji.</p>
<p>— Byle tylko solidarnie!</p>
<p>Nie wszyscy wszakże podzielali ten pogląd. Młody,
niewiele ponad trzydziestkę liczący agronom, nazwiskiem
Taniewski, zaoponował:</p>
<p>— A ja z góry uprzedzam: na mnie, panowie, nie liczcie.</p>
<p>— Ani na mnie — dodał weterynarz.</p>
<p>Posypały się pytania pełne oburzenia.</p>
<p>Taniewski wzruszył ramionami.</p>
<p>— O co panom chodzi? Jeżeli o formę tej odprawy, to
ja to uważam za rzecz błahą. Prezes Dyzma jest za wielkim człowiekiem, ma takie zasługi wobec kraju i tyle
państwowych spraw na głowie, że jeżeli nie robi z nami
wersalu, nie ma czemu się dziwić. Zresztą to nie zebranie
towarzyskie, a sprawy…</p>
<p>— Sprawy szpiegowskie! Wstyd panu, panie Taniewski,
miałem pana za mniej giętkiego w kwestiach etyki — oburzył się główny buchalter.</p>
<p>— Przepraszam bardzo, ale on nikogo nie zmusza do
szpiegowania.</p>
<p>— Tak? A co znaczą te nagrody dla denuncjantów?</p>
<p>— Kto panu każe zgłaszać się po nagrodę? — zirytował
się Taniewski. — A poza tym, jak widzę, że kto kradnie,
to mój psi obowiązek jest podać to do wiadomości okradanego. Nie? Może nie? Nie widzę w tym nic zdrożnego,
że pan prezes chce sobie, a raczej nie sobie nawet, tylko
swojej mandantce, zapewnić gwarancję od nadużyć.
Mądrze robi i tyle! Tylko bałwan daje się okradać. Cóż
myślicie, gdyby w banku u siebie patrzył przez palce na
złodziejstwa, zasłynąłby na cały świat? Potrafiłby tak
w kilka miesięcy uzdrowić nasze życie gospodarcze?…
A że wymaga sumiennej i pilnej pracy, to ma rację czy
nie? Co?…</p>
<p>Przerwał i czekał opozycji. Jednakże wszyscy milczeli.</p>
<p>— Życie to nie siu bździu! A my, Polacy, to zaraz
po-draż-nio-na ambicja i hopaj siupaj, a później jazda na
bruk i z całej ambicji skamleć pod innymi drzwiami o pracę.
Ja tam za dużo tego widziałem, mnie na to nikt nie nabierze.
Zresztą, między nami mówiąc, nie widzę tu miejsca na
obrazę. Co tu gadać: on jest znakomity mąż stanu, geniusz
ekonomiczny, a my, za przeproszeniem panów, drobne
kiełbie, pętaki. Kto ma zielono w głowie, niech sobie
„wyciągnie konsekwencje”, a ja nic, tylko zostaję, ale
powiadam, że prezes jest morowy gość, wie, czego chce, a że
w bawełnę nie obwija, to stać go na to i koniec.</p>
<p>Zaległa cisza.</p>
<p>— Niewątpliwie ma pan rację — odezwał się jeden głos.
Przytwierdził mu drugi, trzeci, dziesiąty…</p>
<p>— No pewnie, że mam — dorzucił Taniewski, biorąc
futro z wieszaka.</p>
<p>Kierownik gorzelni rozłożył ręce.</p>
<p>— Ha, róbcie, panowie, jak chcecie. Ja jednak podziękuję za służbę.</p>
<p>Wszyscy zaczęli go namawiać, by dał spokój, że jakoś się
ułoży, że o posadę trudno. Staruszek jednak tylko kiwał
głową.</p>
<p>— Nie, panowie. Wiem, że trudno, ale ja tam nie przyzwyczaiłem się do takiego systemu pracy. To nie dla mnie.
Wy może nawet macie słuszność, ale ja jestem za stary,
myślę kategoriami przedwojennymi. Nie potrafię.</p>
<p>Rozchodzili się z wolna. Za ostatnim zamknęły się drzwi.
Na nie malowanych deskach podłogi pozostały liczne mokre ślady stóp, śnieg bowiem na dworze był tego dnia
niezwykle lepki.</p>
</div>

<div type="chapter"><head>Rozdział siedemnasty</head>
<p>Dwa najpiękniejsze pokoje w mieszkaniu pani Przełęskiej
zostały oddane do dyspozycji kochanej Ninusi. Wyglądały
jak dwa wielkie klomby i co wieczora lokaj z pokojówką
niemało mieli roboty z wynoszeniem koszów i doniczek do
kredensowego, by uratować jaśnie panienkę (taki tytuł
nakazała jaśnie pani) przed niechybnym uduszeniem się.</p>
<p>Codziennie od południa rozpoczynała się pielgrzymka
pań i panów z mondu, śpieszących obejrzeć żywą sensację
sezonu.</p>
<p>Trwało to tydzień małymi dawkami i przypieczętowane zostało wielkim balem, wydanym przez panią Przełęską, by wszystkim wobec zaprezentować ukochaną siostrzenicę.</p>
<p>Na bal raczyli nawet przybyć księstwo Roztoccy, którzy witającej ich z wypiekami na twarzy pani Przełęskiej
oświadczyli, że miło jest im bardzo znaleźć się w tym domu,
który swoją sympatią darzy prezes Nikodem Dyzma.</p>
<p>Na ogół w tych sferach mówiono już niemal głośno
o zaręczynach Nikodema, które oficjalnie ogłoszone zostaną dopiero po uzyskaniu przez Ninę unieważnienia
małżeństwa.</p>
<p>Kwestią frapującą wszystkich i nie dającą spać damom,
słynącym z tego, że zawsze są doskonale poinformowane,
było pytanie: co się stało z tym Kunickim?</p>
<p>Wiedziano tyle tylko, że wyjechał za granicę i zgodził się
na unieważnienie. A dlaczego? No i dlaczego zostawił Ninie
cały majątek?…</p>
<p>O tym mogło powiedzieć tylko kilka osób, lecz Krzepicki zbywał pytania uśmiechem, pani Przełęska nie należała do kobiet, z których cokolwiek można wbrew ich
woli wydusić. Niny pytać nie wypadało, no a prezesa
Dyzmy nikt by się nie odważył.</p>
<p>Pani Koniecpolska, która spróbowała, opierając się na
— jak sądziła — upoważniającym ją do poufałości niedawnym współwyznawstwie Trzypromiennej Gwiazdy, skarżyła się później:</p>
<p>— Wyobraźcie sobie, zapytał mnie, czy nie mam większego zmartwienia!</p>
<p>Bal udał się znakomicie, chociaż jego bohaterka nie
umiała ukryć zażenowania, wynikającego z jej obecnej
sytuacji i z faktu powrotu do dawnego stanowiska.</p>
<p>W Warszawie otoczyła ją atmosfera zaciekawionej życzliwości i szacunku, który — jak szybko zorientowała się
— zawdzięczała wielkiej popularności Nikodema.</p>
<p>Każdy człowiek zbliżający się do niej uważał za swój
święty obowiązek przynajmniej kilka zdań powiedzieć
o Dyzmie, używając samych superlatywów. Słuchała tego
z niesłabnącą przyjemnością, lecz i z cieniem jakiegoś
prawie zdziwienia. Wiedziała przecie od dawna, że Nikodem jest znakomitością, że jest poważnym mężem stanu
i człowiekiem wielkiej wiedzy i zalet. Tam jednak, w Koborowie, wydał się jej mniejszym. Teraz, gdy ze wszystkich
stron słyszała tylko słowa podziwu i zachwytu, gdy przekonała się, że zbyt nisko oceniała jego wartość, nabrała wobec
niego pewnego rodzaju onieśmielenia.</p>
<p>Tryb życia Niny ułożył się, pomimo swojej atrakcyjności, a raczej dzięki nieustannej atrakcyjności — jednostajnie.</p>
<p>Z rana chodziła z ciotką na spacer lub robiła zakupy
w sklepach. O pierwszej wracała, zastając zawsze kogoś,
kto przyszedł ją obejrzeć, później był obiad albo w domu,
albo u znajomych, czasami na zaproszenie Nikodema w restauracji. O siódmej zjawiał się on sam i jechali do teatru czy
kina. W pierwszym wypadku Nikodem odprowadzał ją do
domu i żegnali się w bramie, natomiast w drugim — kino
kończy się znacznie wcześniej niż teatr — wchodził z nią na
górę i razem jedli kolację.</p>
<p>Nikodem wciąż nalegał, by przyszła do niego, lecz ona
odkładała to z dnia na dzień.</p>
<p>Byli właśnie na bardzo sprośnej farsie i Dyzma postanowił sforsować jej upór. Gdy samochód zatrzymał się
przed domem pani Przełęskiej, odprawił auto.</p>
<p>— Pójdę pieszo. To niedaleko — powiedział szoferowi.</p>
<p>Kiedy Nina chciała nacisnąć guzik dzwonka, powstrzymał jej rękę.</p>
<p>— Nie, Nineczko, teraz pójdziemy do mnie.</p>
<p>— O nie, ja idę do siebie.</p>
<p>— Koniecznie musisz!</p>
<p>— Ależ to niemożliwe! Co sobie ciocia o mnie pomyśli!</p>
<p>— Pomyśli, co zechce. Cóż to ciebie obchodzi?</p>
<p>— Nie, nie! — upierała się.</p>
<p>— Na chwilę, na pół godzinki — prosił — czy ty mnie już
nie kochasz?</p>
<p>Przytuliła się do niego i szepnęła:</p>
<p>— Więc dobrze, ale nie teraz.</p>
<p>— Teraz.</p>
<p>— Nie. Jutro. Powiemy, że idziemy do kina.</p>
<p>Skrzywił się i chciał jeszcze nalegać, lecz Nina zadzwoniła i w bramie rozległy się kroki stróża.</p>
<p>Szybko pocałowała go w usta i zniknęła w bramie.</p>
<p>Mróz był dość duży i Nikodem nastawił kołnierz futra.
Zrobił kilka kroków w kierunku domu, lecz zaraz zatrzymał się i zawrócił ku Kruczej. W Alejach Jerozolimskich był jeszcze dość duży ruch, a Nowy Świat ujrzał gęsto
zatłoczony.</p>
<p>Wstąpił do baru, wypił kilka wódek i zjadł wielką porcję golonki z grochem. Za bufetem stała tęga dziewczyna
w białym kitlu.</p>
<p>„Niczegowata baba” — pomyślał i nagle przyszło mu
na myśl, że przecie dość jest wyjść na ulicę i kiwnąć palcem na taką, która mu się podoba.</p>
<p>Zapłacił, wbrew zwyczajowi nie sprawdzając rachunku,
i wyszedł.</p>
<p>Wybór istotnie był niemały. Po kilku minutach upatrzył
sobie jedną. Nie chciał zabierać jej do domu, wolał wydać
na hotel. Zaprowadziła go do jakiejś brudnej nory na
Chmielnej.</p>
<p>Było już po trzeciej, gdy zaczął się ubierać, wyjął
dwadzieścia złotych, położył na stoliku i, mruknąwszy „do
widzenia”, wyszedł na ciemny korytarz. Gdzieś na samym
końcu paliła się żarówka.</p>
<p>Gruba baba, właścicielka hotelu, wprowadzała właśnie
nową parę, w drugim końcu korytarza otworzyły się drzwi
— ktoś wychodził.</p>
<p>Nikodem z przyzwyczajenia sięgnął po papierośnicę
i skonstatował jej brak. Szybko zawrócił i, nie zamykając drzwi, wpadł do pokoju.</p>
<p>Dziewczyna siedziała na łóżku w kucki i wyszczerbionym grzebieniem czesała zmierzwione włosy.</p>
<p>— Dawaj porcygar, cholero!</p>
<p>— Jaki porcygar?</p>
<p>— Jaki? Już ja ci pokażę, jaki! Dawaj zaraz, bo i tak
znajdę, a tobie mordę rozbiję!</p>
<p>— Czego wrzeszczysz? Chcesz zbiegowisko zrobić!
Drzwi nie możesz zamknąć?!</p>
<p>Obejrzał się. Istotnie w ciemnym korytarzu ktoś stał.
Gdy odwrócił się tak, że na jego twarz padło światło,
usłyszał cichy okrzyk, a później szybkie kroki.</p>
<p>Zamknął drzwi, przekręcił klucz i schował do kieszeni.
Podszedł do łóżka. Dziewczyna wciąż flegmatycznie rozczesywała włosy. Jednym ruchem wyrwał jej grzebień
i cisnął o podłogę.</p>
<p>— Nooo!… Czego się rzucasz, frajerze?! — powiedziała
prawie barytonem.</p>
<p>— Oddaj porcygar, słyszysz?!</p>
<p>— Ja nie brałam — wzruszyła ramionami.</p>
<p>Zamachnął się i uderzył ją w twarz tak silnie, że
wywróciła się i głową stuknęła o ścianę.</p>
<p>— Dawaj, cholero! — zamachnął się znowu.</p>
<p>Zakryła twarz łokciem. Chwycił jej torebkę. Wewnątrz
było kilka ubogich drobiazgów, para wymiętych banknotów i brudna chustka do nosa.</p>
<p>Przyglądała mu się w milczeniu.</p>
<p>— Uu… żmija!</p>
<p>Jednym ruchem wyrwał spod niej poduszkę i rzucił na
podłogę. Wraz z nią z brzękiem upadła papierośnica. Podniósł ją, obejrzał i schował do kieszeni.</p>
<p>— Złodziejka — mruknął — ścierwo.</p>
<p>— Sameś, frajerze, ją tam schował!</p>
<p>— Łżesz! — ryknął.</p>
<p>Nie odpowiedziała. Otworzył drzwi i wyszedł. Na ulicy
z rzadka paliły się latarnie.</p>
<p>Dorożki ani śladu. Trzeba było iść pieszo. Mróz zwiększył się, śnieg pod nogami skrzypiał. Przechodniów było
niewielu. Szedł prędko. Gdy skręcał w Marszałkowską,
obejrzał się. Po drugiej stronie w odległości kilku kamienic
równie prędko szła jakaś dziewczyna.</p>
<p>„Druga taka sama — pomyślał — nie ma głupich”.</p>
<p>Szedł tak szybko, że tamta musiała prawie biec, jednakże widocznie postanowiła nie dać za wygraną, gdyż odwróciwszy się przy Nowogrodzkiej, zobaczył ją znowu.
Przystanął, lecz ku jego zdziwieniu i ona wówczas przystanęła koło jakiejś nieoświetlonej wystawy sklepowej.
Drobna, ubogo ubrana dziewczyna w czarnym kapeluszu.</p>
<p>Splunął i poszedł dalej. Zawrócił na ulicę Wspólną. Po
kilku minutach był już przed swoją bramą. Stróż otworzył
i nisko się ukłonił.</p>
<p>— O której wrócił szofer? — zapytał Dyzma, gdyż lubił
kontrolować podwładnych.</p>
<p>— Tak, proszę wielmożnego pana, około jedenastej.</p>
<p>— A dach na garażu naprawili?</p>
<p>— A jakże, proszę wielmożnego pana.</p>
<p>Skinął mu głową i wszedł na schody. Ani Nikodem, ani
stróż nie zauważyli sylwetki dziewczyny, która przyglądała
się im przez okratowanie bramy.</p>
<p>Serce jej biło mocno.</p>
<p>Podniosła oczy na fronton gmachu.</p>
<p>Na wysokości pierwszego piętra widniał czarny napis:</p>
<p>PAŃSTWOWY BANK ZBOŻOWY</p>
<p>Bank!…</p>
<p>I nagle wszystko stało się jasne. Zupełnie jasne. Nikodem, jej Nikodem, który ją porzucił, chociaż go tak kochała,
chociaż go wciąż kocha i zapomnieć nie może, Nikodem
szykuje wielką robotę. Może podkop, a może tylko rozprucie kasy… W każdym razie ze stróżem jest w zmowie.
Przecie widziała, jak go wpuścił i rozmawiał z nim po cichu.</p>
<p>Państwowy Bank Zbożowy.</p>
<p>A może wkręcił się tam za woźnego? Ale chyba nie, po
cóż by przychodził w nocy.</p>
<p>Serce jej biło mocno.</p>
<p>Przeszła na drugą stronę i czekała.</p>
<p>Może zadzwonią dzwonki alarmowe, może u wylotu
ulicy ukaże się policja? O, wówczas dobrze wie, co zrobić
należy: zadzwoni i uprzedzi stróża… Prawda, Nikodem
okłamał ją, zapomniał, nie wrócił, ale jeszcze może wrócić… Dobrze mu powodzi się, futro ma… A wtedy jechał
bogatą maszyną… Gdy mieszkał u nich na Łuckiej, nawet
nie śniło się jej, że ten Dyzma to taki klawy chłop,
szemrany, swój…</p>
<p>Świt już przenikał przez gruby kożuch chmur, gdy
zdecydowała się odejść. Zimno było. Gdy doszła na ulicę
Łucką, brama już była otwarta — dwadzieścia groszy
oszczędności.</p>
<p>Następnego ranka poszła na Wspólną. Z niepokojem
myślała o tym, że zobaczy bank otoczony przez policję, że
Nikodem może jest aresztowany, a może udało mu się
zbiec.</p>
<p>Odetchnęła z ulgą. Kołowrót drzwi kręcił się nieustannie. Wchodzili i wychodzili interesanci, raz po raz zatrzymywały się samochody.</p>
<p>Chyba podkop albo wyłom w murze… Na dłuższą metę…</p>
<p>Odnalazła go nareszcie. O, teraz już jej nie ucieknie.
Pewna była, że w ciągu dnia tutaj go nie zobaczy, ale
przyjdzie wieczorem, będzie warować i stanie mu twarzą
w twarz…</p>
<p>I przyszła.</p>
<p>Dziesiąta, jedenasta… Nerwowym krokiem chodziła po
przeciwległym trotuarze. Padał miękki, łagodny śnieg,
wielkie jego płaty pod światło latarni z białych stawały
się czarnymi.</p>
<p>Zaczepiono ją dwa razy. Nawet jeden facet był młody
i wyglądał zamożnie, ale przecząco pokręciła głową.</p>
<p>Zaczęła niepokoić się: a może on dziś nie przyjdzie?…
Jednakże będzie czekać! Musi… Mężczyźni to zawsze tacy,
jak z oczu, to i z pamięci. Ten Zosiny rudy Władek to też
przecie wrócił do niej…</p>
<p>Niecierpliwie wyglądała ku Marszałkowskiej i w przeciwną stronę, i dopiero trzask zamykanej bramy zwrócił jej
uwagę na kamienicę, w której mieścił się bank.</p>
<p>Wychodził z niej Nikodem w towarzystwie jakiejś eleganckiej pani.</p>
<p>Śmieli się do siebie.</p>
<p>Dziewczyna ukryła się za występem muru. Przeszli na
jej stronę, a że chodnik był wąski, mogła ich dosięgnąć
ręką, gdy ją mijali. Dobiegł ją wyraźnie głos Nikodema:</p>
<p>— Jak ty zechcesz, kochana Nineczko, to…</p>
<p>Dalsze słowa zagłuszyła trąbka przejeżdżającego taksometru, natomiast zobaczyła, że wzięli się pod ręce.</p>
<p>— To tak!… — powiedziała w zamyśleniu.</p>
<p>Wolnym krokiem ruszyła za nimi.</p>
<p>Nie zdziwił jej fakt istnienia rywalki. Przecie nie mogła
przypuszczać, by nie miał żadnej kobiety. Przestraszyła ją
wszakże piękność tej pani.</p>
<p>„Kocha ją… na pewno kocha… Ale dlaczego — zrodził
się płomyk nadziei — dlaczego w takim razie wczorajszej
nocy z inną w hotelu?…</p>
<p>Tkwiła w tym jakaś tajemnica. Gdyby nie to, może
dopędziłaby ich zaraz i rzuciła tej kobiecie w oczy, że ma
starsze, dawniejsze prawo do Nikodema, że go kocha…</p>
<p>„Wróci do mnie, wróci… Powiem mu, że oczy wypłakałam, że każda z takich jak ja ma swego przyjaciela,
a ja jednak nie mam, chociaż pierwszorzędni chłopcy
napraszali się… Musi wrócić…”</p>
<p>Nikodem odprowadził Ninę i zawrócił do domu. Rozmyślał właśnie nad tym, że Jurczak, uchodzący w Łyskowie
za znawcę kobiet, jednak mylił się, twierdząc, że tylko
brunetki są namiętne, gdy usłyszał swoje imię.</p>
<p>Odwrócił się. Przed nim stała Mańka.</p>
<p>— Nikodem — szepnęła cicho.</p>
<p>— Ach, to ty — powiedział nie ukrywając niezadowolenia.</p>
<p>— Pamiętasz mnie?…</p>
<p>— Czego chcesz?</p>
<p>Patrzyła nań szeroko otwartymi oczyma. Nie wiedziała,
co ma mówić.</p>
<p>— No, czego chcesz? — zapytał poirytowanym głosem.</p>
<p>— To tak mnie witasz? Co ja ci złego zrobiłam, Nikodem? — rzekła z wyrzutem.</p>
<p>— A tam, z tym bajdurzeniem! Ani złego, ani dobrego,
czego chcesz?</p>
<p>Milczała.</p>
<p>— Gadaj, do cholery!</p>
<p>Dziewczyna wciąż milczała.</p>
<p>Zaklął i chciał odejść, lecz chwyciła go za rękaw.</p>
<p>— Puść!</p>
<p>— Nie puszczę. Musisz mnie wysłuchać.</p>
<p>— No więc gadaj, do pioruna, o co chodzi?</p>
<p>— Widzisz, Nikodem, ty pewno nie wiesz, że ja bardzo za
tobą tęskniłam, bo wiesz, że nawet kochanka nie mam,
wciąż czekam na ciebie. Szukałam cię, ciągle myślałam, że
jednak wrócisz, że nie zapomniałeś.</p>
<p>Wzruszył ramionami.</p>
<p>— Co w ogóle miałem pamiętać albo zapominać?</p>
<p>— Ale mówiłeś, że wrócisz!</p>
<p>— Ślubu z tobą nie brałem. Mało co się mówi.</p>
<p>— Widzisz… ja ciebie kocham.</p>
<p>Roześmiał się głośno.</p>
<p>— Wielkie mecyje! Co noc kogoś kochasz.</p>
<p>— To mi wymawiasz? Niby co, dla przyjemności jestem
„taką”? Z głodu zdechłabym. Muszę, chociaż za każdym
razem rzygać mi się chce z obrzydzenia.</p>
<p>— Dobrze, dobrze, już tylko nie bujaj.</p>
<p>— Prawdę mówię. Chyba nikt mi nie pozazdrości. Psie
życie.</p>
<p>— No ale co to mnie obchodzi?</p>
<p>— Wróć do mnie!</p>
<p>— Nie. Nic z tego.</p>
<p>— Możesz mieszkać u nas darmo. Zapłacę za ciebie.</p>
<p>Wybuchnął śmiechem.</p>
<p>Przyglądała mu się z niepokojem.</p>
<p>— Czego się śmiejesz?</p>
<p>— Śmieję się, bo durna jesteś. Wybij to sobie z głowy.</p>
<p>— Dlaczego mnie nie chcesz? Czy już ci nie podobam się?</p>
<p>— A odczep się, Mańka, pókim dobry.</p>
<p>— A przecie wtedy mówiłeś, że wrócisz.</p>
<p>— Pluję na to, co mówiłem! Rozumiesz? Teraz żenię się
i wybij sobie ze łba, żebym takim patałachem jak ty sobie
głowę zawracał. Nie takie ja teraz mam kobiety.</p>
<p>— Żenisz się z tą, coś z nią szedł?</p>
<p>— Z tą czy nie z tą, nie twojej babki interes.</p>
<p>— Ja wiem, że z tą. — W głosie jej zabrzmiała nienawiść.</p>
<p>— Co tobie do tego?</p>
<p>— To, że ciebie kocham! — krzyknęła.</p>
<p>— Cicho, czego wrzeszczysz! Kochasz, to kochaj, mam
to gdzieś. A teraz odczep się, bo nie mam czasu.</p>
<p>Znowu chwyciła go za rękaw.</p>
<p>— Zaczekaj jeszcze chwilę.</p>
<p>— No.</p>
<p>— Pójdź ze mną na noc…</p>
<p>Uczepiła się nadziei, że zdoła go jeszcze namówić,
odciągnąć od tamtej.</p>
<p>Odepchnął ją lekko.</p>
<p>— Odejdź.</p>
<p>— Nikodem!…</p>
<p>W jej oczach zabłysły łzy.</p>
<p>— Jeszcze mi tu wyć zaczniesz, no mówię ci, że nie
mogę. Dziś nie mogę. Gdybym nawet chciał.</p>
<p>— Dlaczego?</p>
<p>— Mam robotę.</p>
<p>— Aha!… skinęła głową z powagą.</p>
<p>Zrozumiała, że oczywiście taka rzecz, jak „zrobienie”
banku, to nie byle co i że ona, Mańka, wobec tego nic nie
znaczy.</p>
<p>— Ale później — zaczęła — później…</p>
<p>— Może później. Do widzenia.</p>
<p>Chciał odejść, lecz jeszcze raz go zatrzymała.</p>
<p>— Nikodem, nie pocałujesz mnie?</p>
<p>— Ojej! Nudzisz.</p>
<p>Pochylił się ku niej i cmoknął w policzek. Mańka
wszakże nie dała się z tym zbyć i objąwszy szyję Dyzmy,
przywarła do jego ust.</p>
<p>Miała wargi soczyste, jędrne i zimne od mrozu.</p>
<p>— No, dość — odsunął ją od siebie.</p>
<p>— Wróć! Wróć do mnie — wyszeptała.</p>
<p>— A to piła z ciebie. Zobaczę, może później. Do widzenia.</p>
<p>Skinęła w milczeniu głową.</p>
<p>Długo jeszcze stała na miejscu, patrząc za nim. Gdy znikł
na skrzyżowaniu ulic, otarła chustką oczy i poszła w przeciwną stronę.</p>
<p>Nikodem był wściekły. Ta Mańka, która zjawiła się
nagle ni z tego, ni z owego… Dawno o niej zapomniał…
I w ogóle jakim prawem go się czepia?!… No oczywiście,
kocha się i w gruncie dobra dziewczyna, ale to jeszcze nie
powód, by łaziła za nim…</p>
<p>„Jeszcze mnie kiedy skompromituje. Albo Ninie nagada
czego. Cholera”!</p>
<p>Postanowił sobie, że jeżeli go jeszcze raz zaczepi, tak ją
obsztorcuje, że już więcej nie ośmieli się.</p>
<p>W mieszkaniu powietrze było jeszcze przesycone perfumami Niny. Rozebrał się i chciał położyć się do łóżka,
gdy przypomniał sobie, że jutro rano Krzepicki wyjeżdża
do Koborowa i że musi mu przygotować różne papiery.</p>
<p>Pracował dobre pół godziny i kończył właśnie, gdy
rozległ się dzwonek telefonu. Podniósł słuchawkę.</p>
<p>Telefonował Wareda. Siedzą całą paczką w knajpie
i zdecydowali wydzwonić Nikodema.</p>
<p>— Od czasu przyjazdu pani Niny — skarżył się pułkownik — wcale cię nie widzimy. Przyjeżdżaj koniecznie.</p>
<p>Dyzma jednak kategorycznie odmówił. Był zmęczony
i senny.</p>
<p>W ogóle nie lubił knajpy. Wypić od czasu do czasu —
owszem, ale siedzieć godzinami przy stoliku i zalać się na
trupa — nie. Jeżeli dawniej birbantował z Waredą, Ulanickim i innymi, robił to tylko dla nawiązania stosunków.</p>
<p>Teraz marzeniem jego, do którego stale powracał, było
równe, spokojne życie w Koborowie.</p>
<p>Sprawa unieważnienia małżeństwa Niny posuwała się
szybko. Największe ułatwienie w niej stwarzał fakt sfałszowania nazwiska przez męża — resztę robiły pieniądze,
a tych obecnie Dyzmie nie brakowało.</p>
<p>Dni upływały jeden za drugim, nie przynosząc ważniejszych zdarzeń.</p>
<p>Nieobecność Krzepickiego dała się jednak odczuwać Nikodemowi na każdym kroku przy urzędowaniu w banku.</p>
<p>Chociaż miał już niejaką rutynę i wiedział, co należy
robić w tym, a co w tym wypadku, bywały jednak kwestie,
którym podołać nie umiał. Wówczas jedynym ratunkiem
był ciężki atak reumatyzmu.</p>
<p>Jeżeli wszakże popełnił, pomimo posuniętych do maksimum ostrożności, kilka błędów — kładziono to na karb
roztargnienia pana prezesa z powodu zakochania, o którym
w banku obszernie dyskutowano. Źródłem głównych informacji w tym względzie był Ignacy, który codziennie nosił
kosze kwiatów do mieszkania narzeczonej pana prezesa.</p>
<p>Nina bywała kilka razy w tygodniu u Nikodema.</p>
<p>Pani Przełęska, nie wiedząc o tym, głośno i wobec
wszystkich zachwycała się wielkimi zmianami na awantaż
w urodzie i usposobieniu siostrzenicy.</p>
<p>— Kochać i być kochaną — mówiła do niej — to, moja
droga, najlepsza kosmetyka dla kobiety. Przecież ty rozkwitasz w oczach!</p>
<p>Nina śmiała się później, opowiadając to Nikodemowi.</p>
<p>O swoim mężu nie myślała prawie wcale. Zresztą nie
miała na to czasu. Wir towarzyski wciągnął ją całkowicie.
A bawiła się tym lepiej, że miała ogromne powodzenie.
Młodzi i starsi panowie nadskakiwali jej zawzięcie, w każdym salonie otaczało ją moc wielbicieli.</p>
<p>Wśród nich znalazł się i taki, na którego Dyzma zaczął
patrzeć z niepokojem.</p>
<p>Niepokój zaś ten uzasadniały nie tyle zalety tamtego, ile
zachowanie się Niny. Wyróżniała go aż nazbyt oczywiście.
Najczęściej z nim rozmawiała i tańczyła.</p>
<p>Był to prawie czterdziestoletni mężczyzna, wysoki,
szczupły, o włosach konopiastych, wyzłoconych od słońca.
Spadł nagle, diabli wiedzą skąd, chyba z całego świata,
gdyż opowiadał o Australii, Peru czy Grenlandii z taką
swobodą, jakby to był Konstancin czy Milanówek. Nazywał się Hell, Oskar Hell. Mówił o sobie, że urodził się
w Rosji, a Dyzmę nazywał kolegą od czasu, gdy dowiedział
się, że jest oksfordczykiem. Sam studiował w Cambridge.
Władał zresztą językiem polskim równie dobrze, jak i dziesiątkiem innych. Gdy go proszono, by określił swoją narodowość, zabawnym ruchem rozkładał ręce.</p>
<p>Na Ninie od początku wywarł dodatnie wrażenie, co
Nikodem dostrzegł bez trudu, tym bardziej że nie starała
się swej sympatii dla tego przybłędy ukryć.</p>
<p>Sytuacji jeszcze nie można było nazwać niebezpieczną,
jednakże niepokój Dyzmy wzrastał. Na dobitek nie miał
pod ręką Krzepickiego, który na wszystko umie znaleźć
sposoby. Napisał doń o wszystkim, odpowiedzi jednak nie
mógł się doczekać.</p>
<p>Tymczasem Oskar Hell zadomowił się w Warszawie na
dobre. Nawiązał szerokie stosunki, był na każdym balu,
„fiksie”, dansingu. A że nie prowadził żadnych interesów,
a zawsze miał pieniądze, uznany został za bogatego, a nawet
za pożądaną partię. Przywiózł go do Polski hrabia Pomiałowski, zaprosiwszy na polowanie na dziki. Sam niewiele
mógł o Hellu powiedzieć, gdyż poznał go na pokładzie
statku włoskiego podczas wycieczki do Wysp Kanaryjskich.</p>
<p>Nikodem cały zasób swego sprytu skierował ku odseparowaniu Niny od tego obieżyświata, bał się jednak
postawić przed nią kwestię otwarcie, wiedział bowiem, że
tym może sprawę pogorszyć.</p>
<p>Taki stan rzeczy trwałby nie wiadomo jak długo, gdyby
w rozmowie między Hellem a Niną nie padło raz przypadkowo imię Kasi Kunickiej.</p>
<p>Okazało się, że Hell znał ją dobrze, że spotykał się z nią
często w Davos, Cannes i w Genewie, że nawet korespondują od czasu do czasu, gdyż oboje interesują się telepatią i wymieniają na ten temat nowe spostrzeżenia i informacje.</p>
<p>Ninę bardzo podniecała ta wiadomość. Nie miała dotychczas pojęcia, co się z Kasią dzieje, a lubiła ją przecie bardzo.
Zresztą zbyt mocne wiązały ją z Kasią wspomnienia, by
mogła obojętnie odnieść się do tej niespodzianki.</p>
<p>Naturalnie przy pierwszej sposobności powiedziała Nikodemowi:</p>
<p>— Wyobraź sobie, że pan Hell dobrze zna Kasię! Spotkał
ją za granicą, a nawet pisują do siebie listy! Biedna Kasia,
taka samotna… Żal mi jej bardzo.</p>
<p>— Eee… może ten cały Hell kłamie.</p>
<p>— Nikuś! Jak możesz tak mówić — oburzała się — pan
Oskar jest prawdziwym dżentelmenem.</p>
<p>To zdecydowało.</p>
<p>Dyzma postanowił działać. I to natychmiast. Postanowił poradzić się Waredy i tegoż dnia umówił się z nim na
kolację.</p>
<p>Po pierwszej wódce przystąpił do rzeczy.</p>
<p>— Widzisz, Wacuś… Ty znasz tego Hella?</p>
<p>— Znam. Wesoły gość.</p>
<p>— Wesoły, nie wesoły, pies z nim tańcował! Ale widzisz,
on mi nawala w parafię.</p>
<p>— Niby w czym?</p>
<p>— Włazi mi w paradę u mojej narzeczonej.</p>
<p>— No to zdziel draba po gębie i jak będzie się stawiał,
para pistoletów i koniec.</p>
<p>— Pojedynek? — skrzywił się Dyzma.</p>
<p>— No, pewno. Ja ci, Nikuś, powiadam: w takich wypadkach najlepiej szast prast bez gadania..</p>
<p>— Kiedy widzisz… Mnie nie o to chodzi. Chodzi o babę.
A baba to jeszcze gotowa więcej na niego lecieć, jak go
przetrącę albo co.</p>
<p>— A więc jak myślisz postąpić?</p>
<p>Dyzma podrapał się w podbródek.</p>
<p>— Żeby może takiego aresztować?… Czort jego wie, co
za ptaszek, obieżyświat, włóczęga…</p>
<p>— Hm… między nami mówiąc, nie ma żadnego powodu.</p>
<p>— A może szpieg? — niepewnie powiedział Dyzma.</p>
<p>— A jeżeli nie? Niby dlaczego ma być zaraz szpiegiem?</p>
<p>— Może nie być, a może i być. Nikt go nie zna. Skąd ma
forsę? Co? Z czego żyje?</p>
<p>— Hm…</p>
<p>— Przybłęda. Obcy obywatel…</p>
<p>— No tak — zastanowił się Wareda — możliwe. Można
by sprawdzić jego dokumenty. Ewentualnie nawet zrobić
rewizję w jego hotelu, ale jak okaże się, że jest w porządku,
będzie fiasko. To nie jest sposób…</p>
<p>Wypił kieliszek wódki i nagle uderzył dłonią w stół.</p>
<p>— Będzie sposób? A wiesz, że to będzie sposób…</p>
<p>— No?</p>
<p>— Tobie przecie nie chodzi o to, żeby go wsadzić, tylko
oto, żeby go… odsądzić?</p>
<p>— Jak to odsądzić?</p>
<p>— No, odsądzić od pani Niny.</p>
<p>— Ano tak.</p>
<p>— No więc to jest sposób. Aresztuje się go, zrobi się
rewizję, puści się o tym wzmiankę do gazet, a później faceta
się przeprosi i wypuści.</p>
<p>— No, co to pomoże?</p>
<p>— Jak to co? Nie kapujesz?</p>
<p>— Nie.</p>
<p>— No przecie to proste. Cóż ty myślisz, że pani Nina
zechce przestawać z takim, co jest podejrzany o szpiegostwo?</p>
<p>Dyzma zastanowił się i odparł po pauzie:</p>
<p>— Chyba nie.</p>
<p>— Że w ogóle takiego będą przyjmować w towarzystwie?… Nie, bracie, po takim szpasie będzie musiał zapakować manatki i wyjechać.</p>
<p>— Hm… Ale może przecie wytłumaczyć, że to była
pomyłka — zauważył Nikodem.</p>
<p>— A my — powiedział Wareda — możemy dać do
zrozumienia, że go wypuszczono, bo był za sprytny i umiał
ukryć w porę dowody winy.</p>
<p>Dyzma przyznał pułkownikowi rację. Plan był gotów
i nie zwlekając z jego wykonaniem, Wareda zadzwonił do
swego kolegi, szefa drugiego oddziału Sztabu, pułkownika
Jarca.</p>
<p>Wieczorem spotkali się już we trójkę. Przed Jarcem
nie wyjaśnili całej sprawy, gdyż Dyzma nie chciał wtajemniczać go w swoje niepokoje narzeczeńskie. Zresztą
Jarc nie interesował się nimi. Wystarczyło mu w zupełności to, że prezes Dyzma podejrzewa tego cudzoziemca,
który nie ma tu żadnego znaczenia, że prezesowi zależy
na skompromitowaniu Hella, no i że kolacja była wyśmienita.</p>
<p>Nazajutrz rzecz miała być przeprowadzona wczesnym
rankiem.</p>
<p>Nikodem od przyjścia do banku był w podnieconym
nastroju. Nie mógł się doczekać pism popołudniowych i co
kilka minut wysyłał woźnego na ulicę, by dowiedzieć się,
czy jeszcze nie wyszły.</p>
<p>Wreszcie woźny przyniósł trzy dzienniki.</p>
<p>Dyzma zaczął je gorączkowo przeglądać. W dwóch
pierwszych nie było ani słowa o Hellu. Natomiast trzeci
podawał na pierwszej stronie czarnym drukiem niedużą
wzmiankę pt.: „Na tropie nowej jaczejki szpiegowskiej”. „Aresztowanie wytwornego szpiega w luksusowym
hotelu”.</p>
<p>We wzmiance nie było — jak się ułożyli — podane
całkowite nazwisko Hella. Figurował tam jako H. Natomiast szereg informacji o nim zamieszczono w ten sposób,
że nikt, kto znał Hella, nie mógł mieć najmniejszych
wątpliwości, że tu o niego właśnie chodzi.</p>
<p>Dyzma zatarł ręce.</p>
<p>Odzyskał równowagę ducha, zaczął przeglądać papiery,
kazał przynieść korespondencję do podpisu, żartobliwie
rozmawiał z sekretarką, zrobił rajd po biurach banku,
przy czym z uśmiechem odpowiadał na ukłony, po czym
zabrał się do czytania listów. Między innymi znalazł list
Krzepickiego. Ten pisał:</p>
<quote>
<p>Szanowny Panie Prezesie!</p>
<p>Przede wszystkim śpieszę donieść, że wszystko dotychczas w porządku. Z żadną opozycją nie spotkałem się ani
z sabotażem. Już po trochu orientuję się w interesach.
Koborowo to złote jabłko. Moje powinszowania. Za miesiąc będę znał tu każdą trocinę i każdy kamyczek. Ale
tu wszyscy boją się Pana Prezesa jak ognia! Jeszcze
bardziej niż w banku. Byłem już dwa razy w Grodnie
w Urzędzie Skarbowym. Rabinowicz daje po 700 zł za
sztukę. Chce wziąć 30 jałówek, ale płaci wekslami sześciomiesięcznymi firmy „Natan Golder i S-ka”, żyro kantoru bankierskiego Kugla w Białymstoku. Proszę Pana
Prezesa depeszować, czy mam je przyjąć? Kasperski powiada, że są pewne.</p>
<p>Hella, o którym Pan Prezes pisze, nie znam i nic o nim
nie słyszałem. Jeżeli chodzi o moją radę, to radzę nie
przejmować się. Ale ostrożność nie zawadzi nigdy. Toteż
zdaje mi się, że najlepiej będzie powiedzieć pani Ninie,
że ten Hell cierpi na nieuleczalną weneryczną chorobę. To
ją odstraszy.</p>
<p>Byłem dwa razy w pawilonie u Żorża Ponimirskiego,
gdyż jest ciężko chory. Lekarz powiada, że zapalenie płuc.
Gorączka bardzo wysoka, majaczy, wcale mnie nie poznał.
Tak myślę, że może kipnąć. Gdy dowiedział się, że Kunickiego diabli wzięli, dostał szału radości i bez palta
wybiegł do parku. Oczywiście zaziębił się. Latał po parku
i krzyczał na całe gardło. W gruncie rzeczy szkoda mi go.
Biedny chłopak.</p>
</quote>
<p>Dalej Krzepicki zdawał relację z wpływów i wydatków,
prosił Nikodema o przyśpieszenie sprawy podkładów kolejowych i zapowiadał, że wkrótce wpadnie na dzień, dwa do
Warszawy.</p>
<p>Nikodem był kontent. Podyktował maszynistce depeszę, polecającą przyjąć weksle, o ile Krzepicki sam w nie
wierzy, i zadzwonił do pani Przełęskiej, że zaprasza się do
niej na obiad.</p>
<p>Gdy przyszedł, oprócz domowych zastał młodszą hrabiankę Czarską i dwóch młodych ludzi, których poznał,
lecz nazwisk ich nie pamiętał.</p>
<p>Zaraz po powitaniach zapytał:</p>
<p>— Wiedzą już państwo o tym aresztowaniu?</p>
<p>— O jakim?</p>
<p>— Nie, nie wiemy.</p>
<p>— Kogo aresztowali?</p>
<p>— Jak to — pokiwał głową Dyzma — w dzisiejszych
czasach nikogo nie można być pewnym. A taki wydawał
się sympatyczny facet.</p>
<p>— Ale kto? — nie mogła wytrzymać pani Przełęska.</p>
<p>— Kto? Ano ten Oskar Hell.</p>
<p>— Kto? — zapytała niespokojnie Nina.</p>
<p>— Hell — odparł obserwując wyraz jej twarzy.</p>
<p>— Niemożliwe? Pan Oskar!</p>
<p>Nikodem flegmatycznie sięgnął do kieszeni i podał gazetę pani Przełęskiej, wskazując miejsce zakreślone czerwonym ołówkiem.</p>
<p>Przeczytała głośno i zakończyła westchnieniem.</p>
<p>— A to ładna historia! Mój Boże!</p>
<p>Nina wzięła dziennik i sama przeczytała wzmiankę.
Była tym przygnębiona.</p>
<p>— Jak to nikomu dziś wierzyć nie można — sentencjonalnie powiedziała pani Przełęska.</p>
<p>— Ohyda — wyrzuciła z siebie Nina — ludzie są ohydni,
jedno wielkie bagnisko!</p>
<p>— No, nie trzeba przesadzać — rzekł krótko Dyzma.</p>
<p>Zaczęła się rozmowa o Hellu, przy czym prawie wszyscy
przypomnieli sobie różne szczegóły z jego zachowania się,
które od dawna wyglądały wysoce podejrzanie.</p>
<p>Nina nie słyszała rozmowy. Myślała o tym, jak zły
i fałszywy jest świat, jak bardzo w nim sama jest i bezbronna, jak nie przygotowana na niespodziewane ciosy,
które mogą spaść z każdej strony.</p>
<p>Przyglądała się Dyzmie. Wełniste włosy, kwadratowe
czoło, krótki nos, usta wąskie i ogromna, potężna szczęka
dolna. Tułów może przydługi i rozstawione nogi.</p>
<p>„Zdawałoby się, zwykły człowiek — myślała — a jednak
w tej pozornej pospolitości uderza jakaś skupiona, zaczajona siła, jakaś uśpiona moc, ale celowo ukrywana…
Nik… mój Nik…”</p>
<p>Była jakby zaskoczona tym, że ten poważny człowiek
z mądrym półuśmiechem na twarzy, słuchający w milczeniu paplaniny tych ludzi, że ten mąż stanu, wielki
ekonomista, ten człowiek tak… obcy, może nie obcy, lecz
jakby jej daleki, jest jej Nikiem! No tak! Jej narzeczonym,
wkrótce mężem, jest tym, który będzie odtąd kierować jej
losem, życiem, który zapewni jej bezpieczeństwo, osłoni
przed wszelkim złem… O, on to potrafi, jak nikt inny. Jest
jak piramida na pustyni, której żaden huragan nie poruszy… Pan Hell też był prawdziwym mężczyzną, ale…</p>
<p>Wolała już o nim nie myśleć.</p>
<p>Podano do stołu. Toczyła się zwykła rozmowa o niczym.</p>
<p>Gdy po obiedzie na chwilę znaleźli się sami, szepnęła
Dyzmie:</p>
<p>— Kocham, bardzo kocham.</p>
<p>Wziął ją za rękę i pocałował.</p>
<p>— Niku… Dziś pojedziemy do ciebie?</p>
<p>— A chciałabyś? — zapytał figlarnie.</p>
<p>Przygryzła wargi i, patrząc mu prosto w oczy rozszerzonymi źrenicami, wyszeptała:</p>
<p>— Bardzo, bardzo… bardzo…</p>
<p>Nieco zbladła, co już Dyzma znał dobrze.</p>
<p>— Trzy dni — mówiła — nie byliśmy razem…</p>
<p>— Dobrze — skinął głową i pomyślał: „Oho, będzie
zajęcie”.</p>
<p>Gdy wychodzili przed ósmą, Nina zapowiedziała, że idą
do Opery. Ze śmiechem wyjaśniła Nikodemowi później,
że dlatego wybrała Operę, że dziś grają tam „Afrykankę”,
która kończy się aż po północy.</p>
<p>— Przebiegła jest twoja Nineczka, prawda?</p>
<p>— Ho… ho!</p>
<p>Przeczekał, aż kroki Niny ucichły w bramie, spojrzał na
zegarek. Była pierwsza. Zawrócił ku domowi.</p>
<p>Znajdował się zaledwie kilkanaście metrów od kamienicy, w której mieścił się bank, gdy ujrzał Mańkę. Stała
oparta o latarnię. Wyraźnie czekała na niego.</p>
<p>Nastroszył się. Chciał przejść, udając, że jej nie spostrzega, lecz zastąpiła mu drogę.</p>
<p>— Czego? — warknął głucho.</p>
<p>— Nikodem…</p>
<p>— Czego?!</p>
<p>— Nikodem… Nie gniewaj się… Ale ja bez ciebie żyć nie
mogę…</p>
<p>— Poszła wont! Pluję na ciebie! I nie leź, ścierwo jedna,
bo ci pysk rozwalę!</p>
<p>Patrzyła nań przerażonymi oczyma.</p>
<p>— Ale za co? Za co, Nikodem?</p>
<p>— Nadojadłaś mnie, do cholery, i już.</p>
<p>— Ale ja ciebie kocham, a ty obiecałeś.</p>
<p>— Pluję na to, co obiecałem, i na ciebie pluję! Rozumiesz! Byle dziwka, byle szmata przyczepi się i napastuje. Taki pośmieciuch!</p>
<p>— Nikodem!…</p>
<p>— Wont, cholero!!!</p>
<p>Pchnął ją tak, że zatoczyła się i upadła na stertę
brudnego śniegu.</p>
<p>Nie wstała. Patrzyła za odchodzącym.</p>
<p>— To tak?!…</p>
<p>Zakryła twarz zmarzniętymi rękoma i płakała.</p>
<p>— Pośmieciuch… dziwka… szmata…</p>
<p>Nagle zerwała się i pogroziła pięścią w kierunku banku.</p>
<p>— Poczekajże ty!</p>
<p>Otrzepała paletko ze śniegu i prędko, jak mogła najprędzej, zaczęła iść ku Marszałkowskiej.</p>
<p>„Popamiętasz mnie jeszcze, popamiętasz!… Ja cię nie
będę miała, ale i tamta nie! Już ja cię urządzę”.</p>
<p>Chęć zemsty, natychmiastowej zemsty, opanowała ją
wszechwładnie. Prawie biegła.</p>
<p>Nie zawahała się, gdy stojący przy wejściu policjant
zapytał ją, czego chce.</p>
<p>— Chcę kapować na jednego — powiedziała.</p>
<p>— Kapować?… Dobra, idź do dyżurnego przodownika.
Tamte drzwi.</p>
<p>W dużym pokoju, przedzielonym balustradką, stanęła
przed biurkiem.</p>
<p>— Czego? — zapytał zajęty pisaniem przodownik nie
podnosząc oczu.</p>
<p>Rozejrzała się. Byli sami.</p>
<p>— Wsypać chcę jednego.</p>
<p>— No? — zapytał flegmatycznie.</p>
<p>— On w maju jeszcze zakatrupił jednego Żyda. Dużo
forsy zagrabił. Sam chwalił się i pokazywał. A teraz szykuje się do obrobienia banku na Wspólnej.</p>
<p>Przodownik odłożył pióro i podniósł na nią oczy.</p>
<p>— Banku? Kto taki?</p>
<p>— Nazywa się Dyzma. Nikodem Dyzma.</p>
<p>— A skąd o tym wiesz?</p>
<p>— Wiem.</p>
<p>— Jak się nazywasz?</p>
<p>— Mańka Barcik.</p>
<p>— Adres?</p>
<p>— Łucka 36.</p>
<p>— Zawód twój?</p>
<p>— Dziewczynka — odparła po chwili wahania.</p>
<p>— A dlaczego go sypiesz?</p>
<p>— To moja sprawa.</p>
<p>Przodownik zanotował nazwisko i adres.</p>
<p>— Powiadasz, że szykuje się na bank na Wspólnej?</p>
<p>— Tak.</p>
<p>— A wiesz, że tu żartów nie ma? Jeżeli zełgałaś, pójdziesz do aresztu.</p>
<p>— Wiem.</p>
<p>Przyjrzał się jej. Była spokojna. Z zaciętego wyrazu
twarzy wywnioskował, że mówi prawdę.</p>
<p>— Gdzie on teraz jest ten Dyzma?</p>
<p>— W banku.</p>
<p>— Co?</p>
<p>— Sama widziałam, jak wchodził. On ze stróżem ma
sztamę.</p>
<p>Policjant chwycił słuchawkę telefonu i wymienił numer.</p>
<p>— Jest pan komisarz?… Proszę koniecznie obudzić.
Ważna sprawa. Tu dyżurny przodownik Kasparski.</p>
<p>Po dłuższej chwili odezwał się komisarz. Przodownik
zameldował, że jest takie doniesienie.</p>
<p>— Zatrzymać ją — kazał komisarz — zaraz przyjadę
i sam ją zbadam.</p>
<p>Przodownik położył słuchawkę i wskazał Mańce ławkę
pod ścianą.</p>
<p>— Poczekaj.</p>
<p>— Dobrze.</p>
<p>Usiadła. O, on ją popamięta!</p>
<p>Nikodem leżał w łóżku i czytał gazetę, gdy zadzwonił
telefon.</p>
<p>Zaklął i postanowił nie wstawać. Telefon jednak nie
przestawał dzwonić.</p>
<p>— Co za cholera?!</p>
<p>Nie nakładając pantofli wyskoczył z łóżka, w ciemnym
gabinecie potknął się o krzesło.</p>
<p>— Halo!</p>
<p>— Czy mogę mówić z panem prezesem Dyzmą?</p>
<p>— Jestem. Kto mówi?</p>
<p>— Tu mówi komisarz Jaskólski. Moje uszanowanie
panu prezesowi.</p>
<p>— Dzień dobry. O co chodzi?</p>
<p>— Przepraszam pana prezesa, że dzwonię tak późno, ale
jest bardzo ważna sprawa.</p>
<p>— Co za sprawa?</p>
<p>— Zgłosiła się do komisariatu prostytutka, nazwiskiem
Barcik, zeznaje, że pan prezes robi podkop pod Bankiem
Zbożowym.</p>
<p>— Co?…</p>
<p>Komisarz wybuchnął śmiechem.</p>
<p>— Nie wygląda na wariatkę, ale z uporem twierdzi to, co
panu prezesowi mówię. Czy pan prezes ją zna?</p>
<p>— A czort ją wie!</p>
<p>— No, naturalnie. Kazałem ją zatrzymać. Myślałem
początkowo, że jest pijana, ale nie. Ona nie wie, że pan jest
prezesem Banku Zbożowego. I chociaż jej to powiedziałem,
nie chce cofnąć zeznania. Musi mieć do pana prezesa jakąś
złość. Czy pan prezes rzeczywiście mieszkał kiedyś na
Łuckiej?</p>
<p>— Ależ Boże broń! Jak żyję, nie mieszkałem.</p>
<p>— Byłem tego pewny — odparł komisarz. — To gadzina! Uśmieje się pan prezes, ale ona twierdzi, że pan
w maju zabił i obrabował jakiegoś Żyda. Nawet wymieniła hotel, w którym pan pokazywał jej owe zrabowane
pieniądze!</p>
<p>— A to cholera!</p>
<p>— No, to zrozumiałe, panie prezesie. Ale nie wiem, co
mam z nią zrobić?</p>
<p>— Wylać na zbitą mordę!</p>
<p>— Kiedy ona gwałtem upiera się przy swoim zeznaniu
i żąda, żeby je zaprotokołować. Formalnie rzecz biorąc,
musiałbym w każdym razie zrobić protokół.</p>
<p>— A po co? — pośpiesznie zapytał Dyzma. — Nie trzeba
żadnego protokołu.</p>
<p>— Rozumiem, panie prezesie, ale można by spisać
i pociągnąć ją do odpowiedzialności za fałszywe oskarżenie.</p>
<p>— Eee tam, po co?</p>
<p>— Posiedzi ze trzy miesiące.</p>
<p>— Nie warto. Najlepiej niech pan komisarz poradzi jej,
żeby dała spokój.</p>
<p>— Ba! Nie zgodzi się. Zacięta bestia.</p>
<p>— No, to zależy od tego, jak pan będzie radził.</p>
<p>— Nie rozumiem, panie prezesie?</p>
<p>— Już tam wy, policja, macie swoje sposoby…</p>
<p>— Aha! — połapał się komisarz. — Będzie załatwione,
panie prezesie. Moje najniższe uszanowanie. Jeszcze raz
przepraszam za niepokój.</p>
<p>— Szkodzi nic. Dziękuję bardzo. A ja już przy sposobności będę pamiętał o panu, panie komisarzu.</p>
<p>Komisarz rozpłynął się w podziękowaniach i kładąc
słuchawkę — nacisnął jednocześnie guzik dzwonka.
W drzwiach stanął policjant.</p>
<p>— Dawać ją tu.</p>
<p>— No, więc widzisz, całe twoje zeznanie jest fałszywe.
Pójdziesz do kryminału.</p>
<p>Czekał na jej odpowiedź, lecz dziewczyna milczała.</p>
<p>— Ale szkoda mi ciebie. Jesteś młoda i głupia, więc
jeszcze radzę ci po dobroci, cofnij swoje zeznanie.</p>
<p>— Nie cofnę — powiedziała z uporem — niech tam
będzie i kryminał.</p>
<p>Komisarz zerwał się na równe nogi i zaczął krzyczeć
waląc pięściami w stół:</p>
<p>— Ach, ty gadzino! Cofniesz! Ja ci powiadam, że cofniesz! Jak pies odszczekasz!</p>
<p>Chodził wzburzony po pokoju. Wreszcie zatrzymał się
przed Mańką.</p>
<p>— No? Cofniesz?</p>
<p>— Nie — odpowiedziała krótko i przygryzła wargi.</p>
<p>— Walasek — rzekł do wchodzącego policjanta — weźcie ją do ostatniego pokoju i wytłumaczcie, że składanie
fałszywych oskarżeń na dostojników państwa nie kalkuluje się.</p>
<p>— Rozkaz panie komisarzu.</p>
<p>Wziął dziewczynę za łokieć i wyprowadził na korytarz.</p>
<p>Wlokła się długo, bardzo długo. Słońce już wzeszło,
coraz więcej ludzi było na ulicy. Zataczała się i potykała.
Przechodnie oglądali się za nią. Jakaś starsza pani, mijając
ją, powiedziała z pogardą:</p>
<p>— Tfy, bezwstydna pijaczka!</p>
<p>Mańka nie odpowiedziała.</p>
</div>

<div type="chapter"><head>Rozdział osiemnasty</head>
<p>Gabinet mecenasa urządzony był z przepychem, łączącym
powagę z elegancją, surowość form ze znajomością smaku,
słowem, odznaczał się tymi samymi cechami, co i jego
właściciel, siwy już dżentelmen z niedużą, kwadratowo
przystrzyżoną brodą, znakomitość w dziedzinie rozwodowej, radny miasta, kurator Towarzystwa Ochrony Rodziny
i szambelan Jego Świątobliwości.</p>
<p>Dyzma, siedząc przed biurkiem, przyglądał się mu
z szacunkiem i z uwagą słuchał cichego, spokojnego głosu,
łagodnie, lecz dobitnie odliczającego wyrazy z płynnością
szerokiej powolnej rzeki.</p>
<p>Nad głową mecenasa w szerokich złoconych ramach
wisiał wielki portret papieża.</p>
<p>Nie przerywając mówienia, adwokat otworzył biurko,
wydobył teczkę, a z niej złożony we czworo wielki dokument na pergaminie. Rozłożył go w powietrzu.</p>
<p>Ze środka zwisały na białych jedwabnych sznurkach
dwie wielkie woskowe pieczęcie. Jedną z nich mecenas
ucałował ze czcią i podał dokument Dyzmie.</p>
<p>Dokument sporządzony był po łacinie, jednakże Nikodem dobrze wiedział, co zawiera.</p>
<p>Było to unieważnienie małżeństwa Niny.</p>
<p>Teraz, gdy już je miał w ręku, przyszło mu na myśl, że
jednak bardzo drogo kosztowało.</p>
<p>„Ciekawa rzecz, ile jeszcze zaśpiewa dla siebie ten
adwokat” — pomyślał.</p>
<p>Jakby w odpowiedzi na jego nie wymówione pytanie
mecenas wydobył z teczki małą karteczkę, coś zliczył
złotym ołówkiem i powiedział:</p>
<p>— Moje honorarium zaś wynosi cztery tysiące dwieście
złotych.</p>
<p>Dyzma aż podskoczył na krześle.</p>
<p>— Ile?</p>
<p>— Cztery tysiące dwieście, panie prezesie.</p>
<p>— Pan chyba żartuje! Myślałem, że będzie tysiąc, niech
dwa!…</p>
<p>— Panie prezesie, miałem zaszczyt od początku uprzedzić pana, że podejmę się sprawy jedynie pod warunkiem
uznania mego normalnego honorarium i wszelkich ubocznych kosztów.</p>
<p>— Ale cztery tysiące! To razem kosztuje blisko sześćdziesiąt tysięcy!</p>
<p>— Pan prezes zechce wziąć pod uwagę, że żaden inny
adwokat w tych warunkach nie mógł unieważnienia przeprowadzić. Musiałem wydać znaczne kwoty na sporządzenie
dodatkowych zeznań świadków…</p>
<p>— Ale ci świadkowie przecie już nie żyją.</p>
<p>Adwokat uśmiechnął się blado.</p>
<p>— Istotnie, a chyba nie sądzi pan prezes, by wydobycie
zeznań zza grobu miało kosztować taniej?…</p>
<p>Nikodem zrozumiał.</p>
<p>— To znaczy?… — zapytał.</p>
<p>— Znaczy — odparł wstając adwokat — że skoro trzeba,
to trzeba.</p>
<p>Nikodem sięgnął do kieszeni, wyjął plik banknotów,
odliczył należność i wstał.</p>
<p>Odprowadzając go do przedpokoju adwokat tłumaczył
mu jeszcze, jak należy załatwić formalności pozostałe,
a mianowicie przeprowadzenie odpowiednich zmian
w księgach stanu cywilnego itp.</p>
<p>Pożegnał go wreszcie ukłonem, pełnym dostojeństwa
i powagi.</p>
<p>Prosto od adwokata Nikodem pojechał do Niny.</p>
<p>Był w doskonałym humorze. W ostatnich dniach wszystko mu się dobrze składało. Mańka całkowicie znikła z horyzontu. Przez trzy doby dręczył go niepokój, czy nie ponowi
próby oskarżenia go w policji czy u prokuratora. Na
szczęście uspokoiła się.</p>
<p>Miał teraz w ręku dokument otwierający mu możność
ożenienia się z Niną i wyjazdu z Warszawy.</p>
<p>Nadto otrzymał dziś rano depeszę, w której Krzepicki
zapowiadał swój przyjazd.</p>
<p>To zaś dla Dyzmy było rzeczą niezmiernie ważną, gdyż
we środę miało się odbyć posiedzenie komitetu ekonomicznego Rady Ministrów. Chodziło zaś o sprawę wysoce
niepokojącą. Minister skarbu miał zażądać sprzedania
zlombardowanego przez bank zboża na eksport. Nikodem
zaś będzie zmuszony do zabrania głosu i zajęcia stanowiska
za lub przeciw projektowi, nie wiedział zaś, jak ma postąpić. Dlatego przyjazd Krzepickiego był mu bardzo na rękę.</p>
<p>Częstokroć i sam zdobywał się w ostatnich czasach na
wypowiadanie się w różnych kwestiach, gdy były one
dyskutowane w prasie. Wówczas wybierał opinię, jaką
uważał na najsłuszniejszą, i podawał ją jako własną. W tym
wszakże wypadku wszystko odbywało się w ścisłej tajemnicy.</p>
<p>U pani Przełęskiej zastał nastrój podniecony. Ona sama
miała wypieki na twarzy, zaś Nina była blada.</p>
<p>— Co się stało? — zapytał zdziwiony.</p>
<p>— Ach, panie prezesie, panie prezesie — denerwowała
się pani Przełęska — niech pan sobie wyobrazi, że tego pana
Hella wypuścili z więzienia!</p>
<p>— Aresztowano go przez pomyłkę — szybko dorzuciła
Nina — przeprosili go teraz. On jest całkiem niewinny.</p>
<p>Dyzma spochmurniał i nasrożył się.</p>
<p>— Ach — gestykulując mówiła pani Przełęska — myślałam, że dostanę ataku sercowego! Niech pan sobie wyobrazi, przed pół godziną dzwoni Janek Karczewski, wie
pan, ten tenisista, i powiada, że telefonował doń ten Hell,
że wyjaśnił całą pomyłkę i że prosił go o zakomunikowanie tego Czarskim, nam i w ogóle wszystkim! Na domiar
zapowiedział Jankowi, że przyjdzie do nas osobiście wyjaśnić sytuację. Co robić?! Pojęcia nie mam, jak postąpić! Czy
można takiego pana przyjmować! Przecie siedział w więzieniu oskarżony o szpiegostwo!</p>
<p>— Tak — wtrąciła nieśmiało Nina — lecz oskarżenie
zostało cofnięte.</p>
<p>— Co robić?! Prezesie, co pan o tym sądzi? Czy słyszał
już pan o tym wszystkim?</p>
<p>Nikodem zrobił poważną minę.</p>
<p>— Nie tylko słyszałem, lecz wszystko wiem dokładnie.
Otóż Hell został zwolniony z więzienia tylko dlatego, że był
na tyle sprytny, że w porę zniszczył główne dowody swej
winy.</p>
<p>— Co prezes mówi?!</p>
<p>— To, co wiem. Powiedział mi o tym szef drugiego
oddziału Sztabu. Hell jest hersztem szpiegowskiej szajki
bolszewickiej i długo go śledzono. Gdy zaś dokonano
u niego rewizji, znaleziono zamiast obciążających dokumentów kupkę popiołu. Wtedy trzeba było go dla pozoru
przeprosić i wypuścić, żeby w odpowiedniej chwili na dobre
przyłapać. Szef drugiego oddziału specjalnie dzwonił do
mnie i do innych osobistości, które znają tajemnice państwowe, żebyśmy byli z tym ptaszkiem ostrożni.</p>
<p>— No, jeżeli tak, to rzecz jest całkiem jasna — zawyrokowała pani Przełęska.</p>
<p>Nina milczała.</p>
<p>Siedzieli w salonie, z którego drzwi do przedpokoju były
otwarte. Toteż gdy rozległ się dzwonek, pani Przełęska
pośpieszyła je lekko przymknąć na wszelki wypadek.</p>
<p>Po kilku minutach wszedł lokaj i zameldował:</p>
<p>— Pan Oskar Hell.</p>
<p>Wówczas pani Przełęska powiedziała tak głośno, że
w przedpokoju musiano wyraźnie słyszeć każde słowo:</p>
<p>— Powiedz temu panu, że nas nie ma w domu i że
w ogóle dla pewnych osób nie będzie nas nigdy.</p>
<p>Z przedpokoju doleciał ich uszu trzask zamykanych
drzwi.</p>
<p>— Jakże źli są ludzie — westchnęła Nina.</p>
<p>Nikodem odwrócił się i udawał, że przygląda się bibelotom w serwantce. W szybie serwantki dostrzegł kontury
swej uśmiechniętej twarzy i uśmiechnął się jeszcze szczerzej.</p>
<p>Krzepicki przeczytał uważnie sześć stron maszynowego
pisma, zawierających wniosek ministra skarbu, później
przejrzał ceduły zagranicznych i krajowych giełd zbożowych i wzruszył ramionami.</p>
<p>— Hm… Co pan zatem sądzi, panie prezesie?</p>
<p>Nikodem zmarszczył czoło.</p>
<p>— Ja?… Co ja sądzę?… Ano sądzę, że to nie jest najlepszy
interes.</p>
<p>— Ależ to jest najgorszy interes! To jest samobójstwo!
Jak to! Teraz, w najlepszej koniunkturze, sprzedawać
zboże! Teraz, kiedy z góry wiadomo, że trzeba na transakcji
stracić od trzydziestu do czterdziestu procent! Przecie to
szaleństwo! A zresztą rzucenie na rynek międzynarodowy
takiej ilości zboża obniży jeszcze ceny, zatem i u nas spadną.
Mało tego! Obligacje zbożowe też zlecą na zbity pysk!</p>
<p>Nikodem pokiwał głową.</p>
<p>— Właśnie to samo mówiłem wczoraj Jaszuńskiemu.
Zapowiedziałem, że najostrzej wystąpię przeciw wnioskowi
ministra skarbu.</p>
<p>— No, naturalnie! Pan prezes ma zupełnie rację.</p>
<p>— Chciałem jednak usłyszeć i pańskie zdanie. Rad
jestem, że zgadzamy się. No, panie Krzepicki, niech pan
teraz weźmie maszynistkę i podyktuje jej odpowiedź na
wniosek. Już ja im dam bobu.</p>
<p>W dwie godziny odpowiedź była gotowa. Posiedzenie
komitetu ekonomicznego miało odbyć się o siódmej, mieli
zatem godzinę czasu.</p>
<p>Spędzili ją na rozmowie o sprawach koborowskich
i o małżeństwie Nikodema.</p>
<p>Największym kłopotem tego ostatniego było pytanie,
co po ślubie zrobi z Żorżem Ponimirskim. Wiedział, że Nina
będzie upierała się przy przetranslokowaniu go z pawilonu
do pałacu.</p>
<p>Niejednokrotnie wspominała o tym. Dyzma nie miał
ostatecznie nic przeciw temu. Żorż nie był przecie aż takim
wariatem, żeby go należało wsadzić do Tworek. Obawiał się
tylko, by nie zaczął go sypać z tym Oksfordem.</p>
<p>Oczywiście przed Krzepickim z tego rodzaju obawami
nie zdradzał się. Ten zaś był zdania, że należy spróbować
zaspokoić życzenie Niny. Jeżeli się okaże, że Żorż jest nie
do zniesienia, umieści się go w jakimś sanatorium. Na tym
stanęło.</p>
<p>Krzepicki odwiózł Dyzmę do gmachu Rady Ministrów
i pojechał do pani Przełęskiej.</p>
<p>Nikodem tymczasem siedział przy dużym stole milczący
i zacięty, spode łba przyglądając się prezydującemu premierowi, ministrowi skarbu, który właśnie przemawiał,
i pozostałym kilkunastu dygnitarzom. Przy sąsiednim stoliku siedziały dwie stenografistki.</p>
<p>Minister skarbu suchym, urywanym głosem uzasadniał
swój wniosek. Wyjaśniał, że jedynym sposobem pokrycia
deficytów budżetowych jest sprzedanie zlombardowanego
zboża. Tymczasem może się poprawić koniunktura międzynarodowa i zdołamy uzyskać pożyczkę zagraniczną.
Na zakończenie dodał, że jest filologiem, na ekonomii
zna się tyle, o ile go mogło nauczyć doświadczenie kilku
lat, że urząd objął wbrew własnej woli, że jednak nie myśli
być malowanym ministrem skarbu i dlatego, jeżeli jego
wniosek zostanie odrzucony, stanowczo podaje się do dymisji.</p>
<p>Z kolei premier zapewnił przedmówcę, że jego zasługi są
wysoko cenione i że wniosek winien być przyjęty.</p>
<p>Powszechne potakiwanie było na to odpowiedzią.</p>
<p>Jednakże przez cały czas wszystkie oczy zwrócone były
na Dyzmę, uporczywie milczącego. Oczekiwano od niego
czegoś niespodziewanego i nie zawiedziono się. Gdy premier zwrócił się doń z uśmiechem, zapytując o zdanie,
Nikodem wstał.</p>
<p>— Proszę panów. Ja tam gadać nie lubię. Powiem
krótko. Chodzi nie o nas, a o dobro państwa i na siu bździu
czy na inne fintifluszki nie czas. To, co tu gada się, to
wszystko do chrzanu. Ja ograniczę się do przeczytania
mojej deklaracji.</p>
<p>Rozłożył przed sobą przygotowaną przez Krzepickiego
odpowiedź i przeczytał.</p>
<p>Już podczas czytania wśród zebranych dało się zauważyć poruszenie, gdy zaś skończył, minister skarbu zerwał
się wzburzony, gestykulując i protestując.</p>
<p>Zapanował ogólny gwar, ostra wymiana zdań, a nawet
kłótnia, która stopniowo, na skutek perswazji premiera,
przeszła w dyskusję.</p>
<p>Minister Jaszuński w pewnym momencie z irytacją
zapytał Dyzmę:</p>
<p>— Dlaczegóż to pan prezes zajmuje dziś takie nieubłagane stanowisko, skoro jeszcze przedwczoraj w rozmowie
ze mną zapewniał, że w zasadzie zgadza się na wniosek?</p>
<p>Dyzma poczerwieniał.</p>
<p>— Nigdy tego nie mówiłem!</p>
<p>— Owszem, mówił pan, że może to i dobrze będzie.</p>
<p>— Nieprawda!</p>
<p>— To pan mówi nieprawdę! — krzyknął Jaszuński.
— Może nie tymi słowami pan mówił, ale mniej więcej
oznaczały one zgodę na projekt.</p>
<p>— Ależ, panie kolego — zjadliwym tonem powiedział
minister skarbu — czy pan nie rozumie, że prezes Dyzma
użył tego podstępu, by nas zaskoczyć swoją opozycją?</p>
<p>Nikodem wstał.</p>
<p>— Nie mam więcej nic do gadania. Ja powiedziałem, co
miałem do powiedzenia. A panowie róbcie, jak chcecie.</p>
<p>Wniosek ministra skarbu został przyjęty.</p>
<p>— Mnie tam gancpomada — mówił tegoż wieczora
Nikodem do Krzepickiego, gdy razem wracali od pani
Przełęskiej — i tak podaję się przecie do dymisji.</p>
<p>— Ale szkoda banku!</p>
<p>Dyzma wzruszył ramionami.</p>
<p>— Pański pomysł! Pańskie dziecko!</p>
<p>— Pal ich diabli!</p>
<p>— Ale jutro będzie huczek!</p>
<p>— Jaki huczek? — zdziwił się Nikodem.</p>
<p>— No w prasie. Przecie oni popełniają szaleństwo. Na
pewno znaczna część prasy stanie po pańskiej stronie.</p>
<p>— I co mi z tego.</p>
<p>— No, oczywiście zysk platoniczny, ale wie pan prezes,
że mam pewną myśl!</p>
<p>— No?</p>
<p>— Zdarza się wyśmienita dla pana okazja. Mianowicie
zaraz jutro podać się do dymisji.</p>
<p>— Ee… nie warto, chciałem podać się do dymisji przed
ślubem. Po co tracić te kilka tysięcy złotych?</p>
<p>— Pan prezes miałby rację, gdyby nie to, że i tak od razu
następcy nie będą mieli. Zresztą na pewno nie zechcą
takiego człowieka jak pan tak zaraz puścić. I tak przeciągnie się, a profit moralny dla pana duży.</p>
<p>— Jaki profit?</p>
<p>— No, to proste. Zgłosi pan dymisję bez podania powodów. Wówczas stanie się jasne, że wobec uchwalenia przez
rząd wniosku, zarzynającego Bank Zbożowy, pan nie chciał
ponosić za to żadnej odpowiedzialności.</p>
<p>— Aha — zorientował się Dyzma.</p>
<p>— Widzi pan, panie prezesie, że mam rację, a cała
opinia stanie po pańskiej stronie.</p>
<p>Nikodem roześmiał się i klepnął Krzepickiego po ramieniu.</p>
<p>— Cwaniak z pana, panie Krzepicki.</p>
<p>— Do usług pana prezesa.</p>
</div>

<div type="chapter"><head>Rozdział dzięwiętnasty</head>
<p>Przepowiednia Krzepickiego sprawdziła się o tyle, że nazajutrz w większości dzienników ukazały się wzmianki, lecz
bardzo mgliste i powściągliwe, oraz komunikat oficjalny
o uchwale komitetu ekonomicznego, ostro skomentowany
przez prasę opozycyjną.</p>
<p>Tegoż dnia Nikodem wraz z Krzepickim, który towarzyszył szefowi dla podkreślenia powagi chwili, złożył wizytę
premierowi i wręczył mu prośbę o dymisję.</p>
<p>Premier, zaskoczony tym i zdezorientowany, długo prosił Dyzmę, by nie zaostrzał sytuacji i dymisję cofnął. Ten
jednak z całą stanowczością oświadczył, że postanowienie
jego jest nieodwołalne. Zgodził się na pełnienie swych
funkcji do czasu nominacji następcy, lecz z naciskiem
zapewnił premiera, że absolutnie żadne okoliczności ani
namowy nie zmienią tej decyzji.</p>
<p>Gdy wychodził z pałacu Rady Ministrów, Nikodem
został kilkakrotnie sfotografowany przez reporterów
trzech redakcji, uprzedzonych przez Krzepickiego o zamierzonej dymisji.</p>
<p>Odbyło się to tuż przed godziną pierwszą, a już o drugiej
przyjechał do banku minister Jaszuński. Był zupełnie
rozstrojony nerwowo, ręce trzęsły mu się jak galareta. Co
kilka zdań powtarzał:</p>
<p>— Na miły Bóg, pan tego nie zrobi!</p>
<p>Przedkładał, tłumaczył, namawiał, dowodził, że to niepatriotycznie, że dymisja ta wywoła popłoch w sferach gospodarczych, że zrodzą się niebezpieczne dla państwa
wstrząsy natury politycznej, że może doprowadzić do rozłamów, które zachwieją gabinet. Apelował dalej do Dyzmy,
jako do przyjaciela, który nie powinien jemu, Jaszuńskiemu, i innym podstawiać nogi.</p>
<p>Dyzma nie zdążył jeszcze nic powiedzieć, gdy zameldowano ministra skarbu, tuż po nim przybył poseł Lewandowski, pułkownik Wareda, wiceminister Ulanicki; prezes
Hirszman i książę Roztocki. Jednocześnie odezwał się
telefon: prezesa Dyzmę wzywano do Zamku na godzinę
piątą.</p>
<p>Zmobilizowano wszystkich, by odwieść Nikodema od
zamiaru ustąpienia. Za tę cenę godzono się nawet na
zanulowanie uchwały komitetu ekonomicznego, lecz
Dyzma był niewzruszony.</p>
<p>— Nigdy swoich postanowień nie zmieniam.</p>
<p>W poczekalni zebrał się tłum dziennikarzy. Wyszedł do
nich chwilę i powiedział:</p>
<p>— Chcecie, panowie, wiedzieć, co jest? Otóż tak, podałem się do dymisji.</p>
<p>— A z jakich powodów, panie prezesie?</p>
<p>— Z powodów osobistych. To wszystko, co mogę panom
powiedzieć.</p>
<p>— Czy postanowienie pana prezesa jest nieodwołalne?</p>
<p>— Marmur, żelazo, beton!</p>
<p>Skinął głową i wyszedł.</p>
<p>— To istotnie żelazny człowiek — rzekł jeden z dziennikarzy.</p>
<p>— I mąąąądry polityk! — dorzucił drugi. — Już on wie,
co robi!</p>
<p>Poranna prasa aż jarzyła się od sensacyjnych tytułów.
W sferach politycznych wrzało. Przewidywano dymisję
ministra skarbu, nawet ustąpienie całego gabinetu. Oczywiście, zgodnie z przewidywaniami Krzepickiego, wyciągnięto sprawę komitetu ekonomicznego jako bezpośrednią
przyczynę rezygnacji prezesa Dyzmy. Skądś wydostano
jego deklarację, która zrobiła kolosalne wrażenie. Za wyjątkiem dzienników oficjalnych wszystkie stanęły po stronie
Dyzmy, nie szczędząc superlatywów dla oceny jego wiedzy,
rozumu i zalet charakteru. Przypomniano jego słówko
z cyrku, podawano jego życiorys, no i fotografię z podpisem
w rodzaju:</p>
<quote>
<p>Znakomity ekonomista, prezes Nikodem Dyzma, który
uratował kraj od kryzysu gospodarczego, opuszcza w towarzystwie sekretarza osobistego, p. Z. Krzepickiego, pałac Rady Ministrów po wręczeniu swojej dymisji, będącej
protestem wybitnego męża stanu przeciw samobójczej
polityce gabinetu.</p>
</quote>
<p>Nawet te dzienniki opozycyjne, które do niedawna
chętnie go atakowały, teraz wysoko podnosiły jego zalety,
używając nazwiska prezesa Dyzmy do ataków na rząd.</p>
<p>Nina z wypiekami na twarzy przeglądała stosy dzienników. Wzruszenie zatamowało jej oddech. Mój Boże! Przecie to jej Nikodem, jakiż on wielki! Czuła do siebie żal, jakoś
nie umiała pojąć jego wielkości. Była dumna.</p>
<p>Sama prosiła go, by porzucił bank. Chciała go mieć
przecie tylko dla siebie. Lecz teraz, gdy uświadomiła sobie,
jaką olbrzymią stratę ponosi państwo, ukochana ojczyzna,
zawstydziła się swoich egoistycznych pragnień, postanowiła prosić narzeczonego, by dymisję cofnął.</p>
<p>Wybiegła do przedpokoju. Oczekiwała Nikodema zasępionego trudem decyzji, przejętego troską o losy państwa, starganego walką prywatnego zakochanego człowieka
z mężem stanu, dźwigającym ciężar odpowiedzialności.</p>
<p>Toteż wesoła mina Dyzmy wprowadziła ją w zdumienie,
trwające póty, póki nie wytłumaczyła sobie, że Nikodem
maskuje smutek uśmiechem, by jej nie martwić.</p>
<p>Powitała go gorącymi pocałunkami i zaprowadziła do
swego pokoju. Tu z całym poczuciem wielkości swej ofiary
oznajmiła Nikodemowi, że gotowa jest wyrzec się Koborowa i zamieszkać w Warszawie, skoro tego dobro kraju
wymaga. Może za rok znajdzie się ktoś, kto będzie mógł
zastąpić Nikodema na prezesurze banku i wówczas…</p>
<p>Nie ma o czym mówić — przerwał Nikodem — byłem na
Zamku i dymisję przyjęto.</p>
<p>— Ależ oni będą szczęśliwi, gdy pomimo to zostaniesz!</p>
<p>— Wiadomo!</p>
<p>— I kraj na tym zyska.</p>
<p>— Pewno, że zyskałby.</p>
<p>— Więc?</p>
<p>— Nie znasz się, Nineczko, na polityce. Ją zrobiłem tak,
jak trzeba. A po drugie, zanadto kocham ciebie i chcę być
przy tobie w Koborowie. Masz o to żal do mnie?</p>
<p>Nina zarzuciła mu ręce na szyję.</p>
<p>— Kochany, kochany, jeżeli tylko…</p>
<p>Zapukano do drzwi.</p>
<p>Przyszła pani Przełęska. Nastąpiła cała seria zachwytów nad Dyzmą, zakończonych patetycznym westchnieniem:</p>
<p>— Nawet nie wiesz, droga Ninuś, nawet nie zdajesz
sobie sprawy, jak jesteś szczęśliwa, że taki człowiek znalazł
się na twej drodze!</p>
<p>Zaczęto omawiać sprawę ślubu.</p>
<p>Nina oświadczyła, że pragnie, by ślub odbył się skromnie
i cicho w koborowskim parafialnym kościółku, a później
pojadą na całą wiosnę do Algieru czy Egiptu.</p>
<p>Pani Przełęska akceptowała drugą część projektu.
Natomiast wystąpiła opozycyjnie przeciw pierwszej.</p>
<p>— Ależ Ninuś, to nonsens chować się z tym ślubem.
Więcej niż nonsens, to nietakt!</p>
<p>— Cóż chcesz, ciociu, tatuś zawsze mówił, że siedemdziesiąt pięć procent kobiet nie ma taktu za grosz. Jestem
tylko kobietą.</p>
<p>— Sądzę — nie ustępowała pani Przełęska — że pan
prezes absolutnie nie zgodzi się na twój zamiar. Jakże
można?! Właśnie twój ślub musi odbyć się w Warszawie,
z pompą, z licznym orszakiem. Żeby i przyjaciele twoi,
i przyjaciele pana prezesa mogli być obecni. <emph>Mon Dieu</emph>!
Hrabianka Ponimirska wychodzi za znakomitego męża
stanu! Co tu jest do ukrywania?! Rozchorowałabym się,
gdybyście inaczej postanowili. No, panie prezesie, apeluję
do pańskiej decyzji!</p>
<p>Nikodem wysunął dolną wargę i podniósł brwi.</p>
<p>— I ja tak sobie myślę: czemu by nie w Warszawie?</p>
<p>— Brawo, brawo — cieszyła się pani Przełęska — oto
mądre słowo. Widzisz, Ninuś, wiedziałam, że pan prezes
tak postanowi. Urządzi się później wielkie przyjęcie…
Trudno, Ninuś, musisz się liczyć z tym, że twój narzeczony
nie jest prywatnym człowiekiem…</p>
<p>— Teraz jest — wtrąciła Nina.</p>
<p>— Ach, teraz, teraz. Co znaczy teraz. Na mieście wszyscy mówią, że tylko patrzeć, a zostanie ministrem!</p>
<p>— Eee… tam — machnął ręką Dyzma — nie trzeba
przesadzać. Ale pani ma rację. Przyjęcie zrobi się.</p>
<p>Nina potulnie zgodziła się. Skoro Nik tego sobie życzy,
widocznie ma jakieś ukryte powody, których nie chce
ujawnić, a ona od dawna zrezygnowała z prób przeniknięcia tej zamkniętej duszy, której zgłębić nie umiała, a tylko
swoim instynktem kobiecym czuła, że dusza ta jest niezłomna.</p>
<p>— A co do tej podróży — zaczął Nikodem — to ja myślę,
że lepiej nie jechać.</p>
<p>Nikodem zmarszczył czoło i potarł dłonie. Bał się jak
ognia samej myśli wyjazdu za granicę, gdzie od razu
ujawniłaby się jego nieznajomość obcych języków. Tymi
strzępami niemiecczyzny, jakimi od biedy mógł się posługiwać, nie dałby sobie rady.</p>
<p>— Czy pan prezes — słodko spytała pani Przełęska
— uważa, że to niepatriotycznie w dzisiejszych czasach
wozić pieniądze za granicę? Ależ wszyscy to robią!</p>
<p>— Właśnie! Właśnie źle robią! Każdy grosz wywieziony
za granicę to okradanie własnego kraju — zacytował hasło
przeczytane niedawno na jakimś plakacie propagandowym. — Źle robią.</p>
<p>— No, ale prezes tak zasłużony dla ojczyzny…</p>
<p>— Tym bardziej! Ja muszę dawać dobry przykład innym. Nie, za granicę nie pojedziemy. Możemy podróżować
po kraju.</p>
<p>— Masz rację, Niku, byłam niemądra, gdy tamto mówiłam. Pojedziemy do Zakopanego, Krynicy, w Beskidy…</p>
<p>Na progu stanął służący i zwrócił się do Niny:</p>
<p>— Proszę jaśnie panienki, jakaś pani przyszła do jaśnie
panienki.</p>
<p>— Do mnie? Kto?</p>
<p>— Nie chce powiedzieć nazwiska. Jest w salonie.</p>
<p>— Przepraszam — powiedziała Nina — zobaczę, kto to
taki.</p>
<p>Przeszła przez jadalnię, buduar i otworzyła drzwi do
salonu.</p>
<p>Mimo woli krzyknęła.</p>
<p>Przed nią stała Kasia.</p>
<p>W krótkim, popielicowym futerku i w małym futrzanym
kołpaczku, z papierosem w ustach — wyglądała jak smukły, młody chłopiec, który na chwilę włożył spódniczkę.</p>
<p>— Dzień dobry, Nino — powiedziała tym tak dobrze
znanym metalicznym altem.</p>
<p>Ninie krew uderzyła do głowy. Nie wiedziała, co ma
zrobić. Niespodziewany przyjazd Kasi wprawił ją w wielkie
zakłopotanie, bo przecie i radość jej sprawił. Mówiła innym
i sobie samej, że zapomni, lecz teraz przekonała się, że
pamięta. Jakżeby zapomnieć można! Pierwsza wiosna,
pierwsze oszałamiające odkrycie rozkosznej tajemnicy,
którą natura w niej zamknęła…</p>
<p>— Nie przywitasz się ze mną? — Kasia zrobiła kilka
kroków i stanęła tuż przy Ninie. — Może gniewasz się, że
przyjechałam?</p>
<p>Nina oprzytomniała.</p>
<p>— Ależ nie, Kasiu, bynajmniej… Bardzo się cieszę.</p>
<p>Kasia ujęła jej dłoń i delikatnie, lecz stanowczo przycisnęła Ninę do siebie.</p>
<p>— Nie, tak oficjalnie witać się z tobą nie potrafię.</p>
<p>Otoczyła ramieniem szyję Niny i przywarła do jej ust.</p>
<p>Stało się to tak nieoczekiwanie, że Nina nie miała czasu
na odsunięcie się. Dopiero po chwili uwolniła się od uścisku
i szepnęła z wyrzutem:</p>
<p>— Kasiu!…</p>
<p>Kasia patrzyła w jej oczy i odparła:</p>
<p>— Daruj… Masz usta jeszcze świeższe i jeszcze bardziej
soczyste niż dawniej… Nie poprosisz, bym usiadła?…</p>
<p>— Ależ, Kasiu! — podsunęła jej fotel, sama zajęła
drugi.</p>
<p>Kasia wyjęła z kieszeni futra dużą złotą papierośnicę,
zapaliła nowego papierosa i przyglądała się w milczeniu
Ninie.</p>
<p>— Dużo palisz — bąknęła Nina.</p>
<p>— Nie pytasz mnie, skąd się tu wzięłam?</p>
<p>— W Koborowie podano ci mój adres?</p>
<p>— Nie, pisał do mnie pan Oskar Hell, któregoś poznała.</p>
<p>— Aha! Biedny człowiek.</p>
<p>— Dlaczego biedny? O ile wiem, jest bogaty i zupełnie
z siebie zadowolony — zdziwiła się Kasia.</p>
<p>— Nie wiem, czy słyszałaś — powiedziała Nina — on tu
był aresztowany, oskarżony o szpiegostwo.</p>
<p>Kasia wzruszyła ramionami.</p>
<p>— Możliwe. Nic to mnie nie obchodzi. O tyle jestem mu
wdzięczna, że dał mi garść wiadomości o tobie… Rozwodzisz
się z tym starym łajdakiem?</p>
<p>— Kasiu, jak możesz tak mówić o swoim własnym
ojcu!</p>
<p>— Dajmy spokój temu. Więc? Rozwodzisz się?</p>
<p>— Tak, a właściwie już nie. Uzyskałam unieważnienie
małżeństwa.</p>
<p>— Bardzo mądrze zrobiłaś. Pisał mi Hell, że mój szanowny ojciec zostawił ci Koborowo. Doprawdy nie mogłam tego pojąć. Skąd to bydlę zdobyło się na tyle szlachetności. Ale mniejsza o to. Przyjechałam tu, by cię zabrać.
Musisz pojechać ze mną. To ci świetnie zrobi. Teraz na
Sycylii jest wiosna…</p>
<p>Nina uśmiechnęła się blado.</p>
<p>— Nie, Kasiu, nie mogę…</p>
<p>— Tu niebo wisi nad głową jak groźba, tam jarzy się
uśmiechem…</p>
<p>— Za miesiąc mój ślub — powiedziała cicho Nina.</p>
<p>Kasia zerwała się z miejsca i rozgniotła papierosa w popielniczce.</p>
<p>— Aha, więc to prawda.</p>
<p>Nina milczała.</p>
<p>— O, wy nędzne niewolnice! Nie potraficie żyć bez
jarzma, bez kieratu! Wychodzisz za tego Dyzmę?</p>
<p>— Kocham go.</p>
<p>— Psiakrew! — zaklęła Kasia.</p>
<p>Gniotła rękawiczki.</p>
<p>— Nino, Nino! — wybuchnęła nagle. — Ty nie możesz
tego zrobić! Nino, czy ty nie zdajesz sobie sprawy z tego, co
się ze mną dzieje? Czy nie masz już dla mnie iskierki
uczucia?! Pomyśl, zastanów się!…</p>
<p>— Nie męcz mnie, Kasiu, wiesz, jak bardzo cię lubię.
Ale mówię ci… uważam za swój obowiązek powiedzieć,
chcę być uczciwa… Przysięgłam jemu i sobie, że nigdy do
ciebie nie wrócę…</p>
<p>— Nino, błagam cię, odłóż ten ślub, zlituj się nade
mną!… Na pół roku, na trzy miesiące… Może ci przyjdą
refleksje, może dojdziesz do przekonania, że chcesz popełnić błąd! Nino, błagam cię, a nuż przyjdziesz do przekonania, że on nie jest godzien ciebie… O nic nie proszę, tylko
o zwłokę, o małą zwłokę!…</p>
<p>Nina z uśmiechem zaprzeczyła ruchem głowy.</p>
<p>— Mylisz się, to ja nie jestem jego warta. Mało go znasz,
zresztą siedzisz wciąż za granicą, nie zdajesz sobie sprawy
z tego, czym on jest dla kraju i społeczeństwa, jaki to…</p>
<p>— Ach, cóż on mnie obchodzi — przerwała Kasia. Mnie
chodzi tylko o ciebie, o twoje szczęście i o moje szczęście!
Nino, Nino, błagam cię… Nino… Nino…</p>
<p>Upadła na kolana, chwyciła ręce Niny i zaczęła okrywać je pocałunkami.</p>
<p>— O krótką zwłokę… Błagam…</p>
<p>— Kasiu, uspokój się, co ty robisz, Kasiu, opamiętaj się!</p>
<p>W przyległym pokoju rozległy się kroki. Kasia ciężko
podniosła się z podłogi. Leniwym ruchem wzięła rękawiczki.</p>
<p>— Pójdę już.</p>
<p>— Bądź zdrowa — powiedziała Nina — i nie myśl źle
o mnie…</p>
<p>Kasia w milczeniu skinęła głową. Stała chwilę, przyglądając się Ninie, gdy drzwi się otworzyły i wszedł Nikodem. Początkowo zdumienie odebrało mu mowę, lecz
prędko odzyskał równowagę. Obie ręce wsunął w kieszenie
spodni i zapytał burkliwym głosem:</p>
<p>— Czego pani sobie życzy tutaj?</p>
<p>Kasia zmierzyła go wzrokiem pełnym nienawiści.</p>
<p>Dyzma spostrzegł bladość Niny. Domyślił się, że musiała
tu zajść jakaś awantura, i opanowała go złość.</p>
<p>— Pytam, czego pani chce od mojej narzeczonej? Co?</p>
<p>— Ależ Niku! — próbowała zmitygować go Nina.</p>
<p>— Po co panią tu diabli znowu przynieśli? Ja nie życzę
sobie widywać…</p>
<p>Nie dokończył, gdyż Kasia wybuchnęła ostrym ironicznym śmiechem i odwróciła się doń plecami.</p>
<p>Drzwi za nią trzasnęły głośno.</p>
<p>— Czego ona chciała od ciebie? — zapytał po pauzie
Nikodem.</p>
<p>Nina rozpłakała się. Nie mógł się z nią dogadać i zły
chodził po salonie, roztrącając meble.</p>
<p>Nadeszła i pani Przełęska, lecz szybko wycofała się,
sądząc, że trafiła na scenę zazdrości czy jakąś grubszą
sprzeczkę narzeczonych.</p>
<p>Dopiero po pewnym czasie Nina uspokoiła się, lecz nic
nie chciała powiedzieć. Zapewniła tylko Nikodema, że
może być pewny jej wierności i że Kasia nigdy więcej nie
wróci.</p>
<p>„Co ma piernik do wiatraka — łamał sobie głowę Dyzma
— baby to doprawdy mają we łbie groch z kapustą”.</p>
</div>

<div type="chapter"><head>Rozdział dwudziesty</head>
<p>Był to moment wzruszający. W sali posiedzeń, z której
usunięto stoły i krzesła, zebrał się cały personel banku.</p>
<p>Na przodzie stał dyrektor, tuż za nim dwaj jego zastępcy, dalej prokurenci i wreszcie urzędnicy i urzędniczki.
Półgłosem prowadzono rozmowy, gdy drzwi otworzyły się
szeroko i wszedł pan prezes.</p>
<p>Sto par oczu wpiło się z zaciekawieniem w jego twarz,
pragnąc odczytać myśli szefa, lecz kamienna maska jego
rysów była jak zawsze tajemnicza i nieprzenikniona.</p>
<p>Stanął przed nimi, chrząknął i zaczął mówić:</p>
<p>— Moi państwo. Zaprosiłem was tutaj, żeby was pożegnać. Pomimo tego, że gwałtem chcą mnie zatrzymać na
stanowisku, odchodzę. Może wiecie dlaczego, a może i nie
wiecie, ale to wszystko jedno. Odchodząc chciałem wam
podziękować za to, żeście państwo byli pracowici i służbiści, żeście pomogli mnie, twórcy tego banku, w jego wzorowym prowadzeniu. Myślę, że zachowacie o mnie dobrą
pamięć, bo byłem dla was prawdziwym ojcem i — nie
chwaląc się — niejeden pod moją ręką sporo nauczył się.
Nie wiem jeszcze, kto będzie moim następcą. Ale to jedno
wam powiem, że musicie go tak samo szanować jak i mnie,
bo zwierzchnika zawsze szanować trzeba, chociaż to i nie
będzie na pewno żaden wielki mąż stanu, a może nawet
spartoli to, co ja tak dobrze zrobiłem, ale zwierzchnik to
zwierzchnik. Pracujcie dalej dla dobra kochanej ojczyzny,
żeby państwo miało korzyść, skoro wam płaci. Żal mi was
opuszczać, bo chociaż może i nie byłem z wami zanadto
delikatny, ale taka już moja natura, a sercem do was
przywiązałem się.</p>
<p>Wyjął chusteczkę i głośno wytarł nos.</p>
<p>Z kolei wystąpił dyrektor i w dłuższym przemówieniu
podniósł wielkie zasługi prezesa Nikodema Dyzmy, podkreślił jego znakomity talent organizacyjny i życzliwy
stosunek do podwładnych. Na zakończenie wyraził w imieniu swoim i wszystkich zebranych serdeczny żal, że tracą
tak mądrego kierownika, po czym wśród głośnych wiwatów wręczył prezesowi wspaniały „biuwar” na biurko, wykonany ze złoconej skóry.</p>
<p>Okładkę stanowiła wielka srebrna płyta, na której
u góry wyrzeźbiona była podobizna Nikodema, u dołu
gmach banku, a w środku adres treści następującej:</p>
<quote>
<p>Czcigodnemu Panu Nikodemowi Dyzmie, znakomitemu
ekonomiście, twórcy, założycielowi, organizatorowi i pierwszemu Prezesowi Państwowego Banku Zbożowego</p>
<quote>
<p>— wdzięczni podwładni.</p>
</quote>
</quote>
<p>Następowały liczne podpisy.</p>
<p>Podczas całej uroczystości sekretarz osobisty pana prezesa notował treść przemówień, teraz szybko przepisał
dedykację i polecił jednemu z urzędników zrobić odpowiednią ilość odpisów i rozesłać do prasy.</p>
<p>Sam śpieszył się bardzo, gdyż musieli jeszcze przebrać
się we fraki, by zdążyć na pożegnalny bankiet, jaki na cześć
Nikodema wydawał prezes Rady Ministrów.</p>
<p>Dyzma tymczasem żegnał się z urzędnikami, wszystkim
podając rękę.</p>
<p>Po przybyciu do pałacu Rady Ministrów Nikodem dowiedział się, że przygotowano dlań niespodziankę: przed
bankietem miał być udekorowany.</p>
<p>Przy stole wznoszono wiele toastów, nacechowanych
serdecznością, chodziło bowiem o zatarcie w opinii publicznej wrażenia dymisji.</p>
<p>Już pod koniec bankietu wstał Ulanicki i wygłosił
w wesołym tonie utrzymane przemówienie, w którym oznajmił, że winowajca dzisiejszej uroczystości upoważnił go
do zawiadomienia zebranych, iż wkrótce wstępuje w związki małżeńskie z hrabianką Niną Ponimirską, na które to
obrzędy, połączone z masową konsumpcją alkoholu, będzie
miał satysfakcję zaprosić wszystkich obecnych.</p>
<p>Powitano to okrzykami żartobliwych życzeń i pytań,
gdyż wiadomość nie była dla nikogo niespodzianką.</p>
<p>Po bankiecie odbył się raut, na który przybyło jeszcze
kilkadziesiąt osób.</p>
<p>Powszechnym tematem rozmów było ustąpienie prezesa Dyzmy i konsekwencje, jakie to może pociągnąć.
Przede wszystkim zwracano uwagę na wysoce niepokojący
fakt znacznego spadku obligacji Banku Zbożowego na
giełdzie. Optymiści utrzymywali, że jest to objaw zdenerwowania, wywołanego dymisją Dyzmy, i że obligacje znów
pójdą w górę, pesymiści natomiast wyrażali obawę, że może
dojść do krachu. Gdy interpelowano w tej sprawie Nikodema, ten wzruszył ramionami.</p>
<p>— Rząd zrobił, jak chciał, a co z tego będzie, zobaczycie.</p>
<p>Oczywiście, oświadczenie to komentowano jako przepowiednię kryzysu, a że ostatnie miesiące przyniosły szereg
nowych zaostrzeń politycznych i niepowodzeń gospodarczych, gabinetowi nie wróżono długotrwałego żywota. W tej
sytuacji osoba prezesa Dyzmy, świetnego organizatora i silnego człowieka, usuwającego się z życia publicznego z racji
odmiennych poglądów, musiała na siebie zwracać uwagę.</p>
<p>Gdy jeden z dziennikarzy chciał go wybadać, czy ewentualnie w razie upadku gabinetu nie zabiegałby o jaką tekę
w nowym rządzie, Dyzma kategorycznie zaprzeczył:</p>
<p>— Nie, panie, ja jadę do siebie na wieś i biorę się do
gospodarki.</p>
<p>Oczywiście wiadomość obiegła natychmiast salony,
nikt jednak uwierzyć nie chciał, by była prawdziwa.</p>
</div>
<div type="chapter"><head>Rozdział dwudziesty pierwszy</head>
<p>Dwadzieścia dwie karety, sto z górą samochodów. Tłumy
zaległy plac przed kościołem i przyległe ulice, ruch tramwajowy wstrzymano. Dwa długie kordony policji utrzymywały porządek. Po schodach świątyni spływał aż na jezdnię
czerwony dywan. Przy wejściu policjanci sprawdzali karty
wstępu. Przez otwarte drzwi widniało wnętrze kościoła rozjarzone tysiącami lamp i tonące w kwiatach.</p>
<p>Auta i karety zatrzymywały się przy czerwonym chodniku
i natychmiast w tłumie poznawano pasażerów i szmer wymawianych nazwisk biegł wśród stłoczonych głów.</p>
<p>— Książę Roztocki… Ambasador włoski… Minister Jaszuński…</p>
<p>Panie we wspaniałych toaletach, panowie w lśniących
mundurach lub we frakach. Zapach perfum, kwiatów, benzyny.</p>
<p>Kościół był pełen po brzegi, a auta wciąż nadjeżdżały.</p>
<p>Właśnie zajechała wspaniała limuzyna i wysiadł z niej
prezes Nikodem Dyzma.</p>
<p>— Pan młody, patrzcie, patrzcie, prezes Dyzma…</p>
<p>Znali go dobrze z licznych podobizn w dziennikach.</p>
<p>Gdzieś w dalszych szeregach ktoś krzyknął:</p>
<p>— Niech żyje prezes Dyzma!</p>
<p>— Niech żyje, niech żyje! — krzyknął tłum.</p>
<p>Wszystkie kapelusze zawachlowały nad głowami.</p>
<p>— Niech żyje! Niech żyje!</p>
<p>Nikodem zatrzymał się na stopniach i kłaniał się cylindrem
na wszystkie strony. Na jego poważnym obliczu zjawił się
dobrotliwy uśmiech.</p>
<p>Tłum ryczał w entuzjazmie, gdy właśnie nadjechała kareta
Niny. Patrząc na scenę owacji dla narzeczonego, omal nie
rozpłakała się ze wzruszenia.</p>
<p>— Widzisz — mówiła jej do ucha pani Przełęska — że
i Polacy umieją ocenić zasługi swych wielkich ludzi.</p>
<p>Nikodem zszedł do nich i wśród nieustających okrzyków wprowadził Ninę do kościoła. Zagrzmiały organy.</p>
<p>Dawno nie widziano tak wspaniałego ślubu.</p>
<p>Po skończonej ceremonii wychodzących państwa młodych
powitano nowymi wiwatami, po czym ci odjechali karetą na
tradycyjny spacer po Alejach.</p>
<p>Tymczasem niekończący się sznur pojazdów przewiózł
gości do Hotelu Europejskiego, gdzie przygotowano ucztę
weselną na dwieście czterdzieści osób.</p>
<p>Przed hotelem również oczekiwał nadjeżdżających tłum ciekawych.</p>
<p>I tu prezesa Dyzmę powitały okrzyki:</p>
<p>— Niech żyje!</p>
<p>Nikodem był rozpromieniony, Nina jaśniała uśmiechem.</p>
<p>Przyjmowali życzenia od niekończącego się korowodu
gości. Przy obiedzie toastom również nie było końca. Odczytywanie depesz gratulacyjnych zajęło bitą godzinę czasu,
tak że bal rozpoczął się dopiero o jedenastej. Pan młody tańczył
do upadłego, i to z takim szykiem, że goście, nieznający jego
sukcesów łyskowskich, dzielili się spostrzeżeniami w rodzaju:</p>
<p>— Kto by przypuścił, że prezes Dyzma ma takie poczucie
komizmu!</p>
<p>Albo:</p>
<p>— Podochocił sobie młody małżonek i bawi się tańcem.</p>
<p>— Ba, dlaczego nie ma się bawić? Żona jak cacko, a Koborowo to ponoć magnacka fortuna.</p>
<p>Był już jasny ranek, gdy mający nad wszystkim pieczę
Krzepicki dał hasło do zakończenia balu. O ósmej dwadzieścia
odchodził pociąg, którym młoda para udawała się do Koborowa.</p>
<p>Większość towarzystwa odprowadzała ją na dworzec kolejowy. Salonowy wagon, użyczony przez ministra komunikacji,
był dosłownie zapchany kwiatami. Ostatnie życzenia, pożegnania, gwizdek lokomotywy i pociąg ruszył.</p>
<p>Nina i Nikodem kłaniali się, stojąc w otwartych oknach,
z oddalającego się peronu powiewało ku nim mnóstwo chusteczek i kapeluszy, aż pociąg nabrał pędu i peron znikł w szarej
mgle miasta.</p>
<p>Nina zarzuciła mężowi ręce na szyję.</p>
<p>— Boże! Jaka ja jestem szczęśliwa! Niku, powiedz, czym ja
na to szczęście, czym na ciebie zasłużyłam?</p>
<p>— Czym?… hm… czym zasłużyłaś?…</p>
<p>— Tak, Niku, czym zasłużyłam, że ty, wielki, mądry,
uwielbiany, że ty jesteś moim mężem? Czym?…</p>
<p>Dyzma zastanowił się i podrapał się w podbródek. Absolutnie nie mógł znaleźć odpowiedzi i to go poirytowało.</p>
<p>— Eeee tam — burknął — nie masz większego zmartwienia?!…</p>
<p>Zwarli się w pocałunku.</p>
<p>Drogę od stacji aż do pałacu wysypano gęsto tatarakiem, po
bokach ustawiono dwa szpalery zielonych brzózek. Sam budynek stacyjny przystrojono zielonymi wieńcami, peron zatłoczyli robotnicy i oficjaliści koborowscy oraz liczni ciekawscy
z całej okolicy. Wielu z nich wczoraj słyszało przez radio „<emph>Veni
Creator</emph>”, śpiewany przez znakomitych solistów, i chóry,
i organy, i wiwaty na cześć pana młodego.</p>
<p>Toteż zainteresowanie było ogromne.</p>
<p>Gdy w oddali ukazał się pociąg, gwar rozmów ucichł jak
nożem uciął, natomiast orkiestra amatorska huknęła marszem
i zapanował nastrój uroczysty.</p>
<p>Na przód peronu wystąpili główniejsi oficjaliści i córeczka
kierownika młyna parowego w białej sukience z bukietem
polnych kwiatów.</p>
<p>Niestety, wagon salonowy, wskutek nieuwagi maszynisty,
zatrzymał się znacznie poza środkiem peronu, między magazynem zbożowym a kioskiem dla pań i panów. Cała elita musiała
tedy wraz z dziewczynką przegalopować się, by zdążyć na czas
wysiadania państwa młodych. Nadbiegli w sam raz i dziewczynka wręczyła Ninie kwiaty. Miała zadeklamować wierszyk,
lecz dostała tremy i mimo podpowiadań ani rusz ust nie mogła
otworzyć. Nina wycałowała małą, podczas gdy Dyzma przyjmował życzenia, stojąc na stopniu wagonu.</p>
<p>Na zakończenie uznał za stosowane przemówić:</p>
<p>— Dziękujemy wam bardzo. I ja, i moja żona postaramy
się, żeby nikt z was nigdy nie żałował tego, że tak serdecznie
nas witał. Na razie dla uczczenia dnia naszego ślubu każę
wszystkim bez wyjątku pracownikom wypłacić gratyfikację.
Niech tam mnie kosztuje.</p>
<p>Huragan wiwatów był odpowiedzią na jego słowa, orkiestra
rżnęła tusz.</p>
<p>Pasażerowie z sąsiednich wagonów przyglądali się z zaciekawieniem tej scenie, a niektórzy, podnieceni nastrojem, pokrzykiwali również. Zwłaszcza zwracał uwagę chudy Żydek,
z okna wagonu trzeciej klasy, który, Bóg wie dlaczego, darł się
na całe gardło:</p>
<p>— Wiwajt, wiwajt!</p>
<p>Na progu pałacu ekonom i ochmistrzyni w otoczeniu całej
służby witali państwa młodych chlebem i solą.</p>
<p>Nikodem położył na tacy dwie pięćsetki i powiedział:</p>
<p>— Do podziału.</p>
<p>W pałacu już Krzepicki przeprowadził zasadnicze zmiany.</p>
<p>Na górze w dawnym apartamencie Niny urządzono gościnne pokoje, zaś jej sypialnię przeniesiono do pokoju sąsiadującego bezpośrednio z sypialnią Nikodema i po obu stronach
umieszczono dwie łazienki. Całe lewe skrzydło przemeblowano na mieszkanie dla Żorża. Pawilon zaś w parku miał zająć
Krzepicki.</p>
<p>Po balu i podróży państwo młodzi czuli się zmęczeni i poszli
spać stosunkowo wcześnie. Jeszcze wieczorem ułożyli sobie, że
jutro pojadą do pawilonu, by rozmówić się z Żorżem i zaproponować mu translokację do pałacu.</p>
<p>Dyzma jednak myślał nad tym długo przed zaśnięciem
i doszedł do wniosku, że wizyta u Ponimirskiego wraz z Niną
może być niepożądaną ze względu na nieobliczalność Ponimirskiego.</p>
<p>„A nuż wścieknie się i zacznie sypać”!</p>
<p>Dlatego kazał się obudzić o ósmej.</p>
<p>Nie zawiódł się. Zajrzawszy do sypialni żony przekonał się,
że jeszcze śpi. Zresztą nigdy nie wstawała wcześnie.</p>
<p>Nikodem ubrał się prędko, zapowiedział służbie, że będzie jadł śniadanie, gdy się pani obudzi, i poszedł do parku.</p>
<p>Z góry ułożył sobie plan rozmowy z Żorżem. Jednakże
zbliżając się do pawilonu czuł, że traci pewność siebie. Ponimirski był jedynym człowiekiem, przed którym miał rodzaj
obawy. Było to zrozumiałe, zważywszy nienormalny stan
umysłu Żorża i jego niespodziewane szusy.</p>
<p>Dyzma zastał go jeszcze w łóżku. Jadł właśnie kaszkę na
mleku i gwizdał jakąś piosenkę. Ratlerek siedział na kołdrze
i od czasu do czasu od niechcenia lizał kaszkę z talerza swego
pana.</p>
<p>Lokaj zamknął drzwi za Dyzmą i teraz dopiero Ponimirski
spostrzegł jego obecność.</p>
<p>— Dzień dobry — powiedział Nikodem.</p>
<p>— A! — roześmiał się hrabia. — Mój szanowny kolega!
Odstaw no, kolego, tę parszywą kaszkę.</p>
<p>Nikodem posłusznie wykonał rozkaz i usiadł na krześle tuż
przy łóżku. Ponimirski przyglądał się mu z jadowitym uśmiechem. Jego ogromne oczy, osadzone w bezkrwistej twarzyczce
chorowitego dziecka, ostry nos i ruchliwe wąskie wargi zdradzały wielkie ukontentowanie.</p>
<p>— Jakże zdrowie pańskie? — zaczął Dyzma. — Podobno
ciężko pan chorował?</p>
<p>— Dziękuję. Niech się kolega o moje zdrowie nie troszczy.</p>
<p>— Ja nie troszczę się jak kolega — wypalił Dyzma — tylko
jako szwagier.</p>
<p>— Cooo?…</p>
<p>— Jako pański szwagier — powtórzył Nikodem specjalnie
głośno dla dodania sobie kurażu.</p>
<p>— Co to znaczy?! — wrzasnął hrabia.</p>
<p>— Co ma znaczyć, znaczy, że jesteśmy szwagrami. Ożeniłem się z pańską siostrą.</p>
<p>Ponimirski jednym ruchem odrzucił kołdrę i stanął na
łóżku w różowej jedwabnej pidżamie, pochylony ku Nikodemowi.</p>
<p>— Kłamiesz! Łżesz bezczelnie, bałwanie!</p>
<p>Dyzmę ogarnęła wściekłość. Jemu, wielkiemu prezesowi
Dyzmie, jemu, na cześć którego wiwatują tłumy, który za pan
brat żyje z najwyższymi sferami, ktoś ośmiela się powiedzieć
coś tak obelżywego?… Zerwał się z miejsca, z całej siły chwycił
Żorża za przegub ręki i cisnął o łóżko.</p>
<p>Ponimirski syknął z bólu i opadł na pościel. Ratlerek zaczął
gwałtownie ujadać.</p>
<p>— Uuuu… cholera — mruknął Nikodem.</p>
<p>W drzwiach stanęła pielęgniarka i lokaj.</p>
<p>— Czy Panu hrabiemu gorzej? Może jestem potrzebna?
— zapytała.</p>
<p>— Won! do diabła! — ryknął Dyzma i oboje momentalnie
zniknęli.</p>
<p>Zapalił papierosa i poczęstował Ponimirskiego. Ten po
chwili wahania przyjął.</p>
<p>— Widzisz, hrabio, że ze mną żartów nie ma. Powiadam, że
ożeniłem się z pańską siostrą. Przedwczoraj odbył się nasz
ślub. Co hrabia o tym sądzi?</p>
<p>— To skandal!</p>
<p>— Dlaczego skandal?</p>
<p>— Jak mogła hrabianka Ponimirska wyjść za takiego
gbura i chama, za człowieka tak gminnego jak pan? Panie…
panie… no jakże panu?</p>
<p>— Dyzma — powiedział Nikodem.</p>
<p>— Śmieszne nazwisko — wzruszył ramionami Ponimirski.</p>
<p>— Więc wolał pan, żeby została nadal żoną kryminalisty
Kunika? Co?</p>
<p>— No nie. W każdym razie… Przypuszczam, że pan, chociaż
jesteś figurą wysoce obskurną, nie będziesz większym łajdakiem od Kunika. Jesteś na to zresztą za głupi, bo…</p>
<p>— Panie hrabio — przerwał Dyzma groźnie — radzę liczyć
się ze słowami!</p>
<p>Ponimirski zamilkł.</p>
<p>— Zamiast mnie obrażać, dziękuj pan Bogu.</p>
<p>— Ho?!</p>
<p>— Tak, dziękuj. Bo ja nie będę znęcać się nad panem tak
jak pański pierwszy szwagier. Przeniesie się pan do pałacu
i będzie pan miał zupełną swobodę. Będziemy żyć razem, we
trójkę, jadać razem, w gościnę jeździć i gości przyjmować…</p>
<p>Ponimirski ożywił się.</p>
<p>— Mówi pan serio?</p>
<p>— Zupełnie serio.</p>
<p>— I będą dawali mi konie pod wierzch?</p>
<p>— Wszystko. W ogóle będziesz pan swobodny. Nawet dam
panu pieniądze na drobne wydatki. Długi pańskie już zapłaciłem. Ale i ja mam swoje warunki.</p>
<p>— Jakie? — zaniepokoił się Ponimirski.</p>
<p>— Więc przede wszystkim buzię na kłódkę. Nie śmiesz pan
powiedzieć, że to, coś o mnie opowiadał o tym Oksfordzie
i o Kurlandii, to nieprawda.</p>
<p>Żorż roześmiał się.</p>
<p>— Zatem ludzie wierzą w ten absurd?</p>
<p>— Czemuż nie mają wierzyć?</p>
<p>— No, przecie dość na pana spojrzeć.</p>
<p>Dyzma zmarszczył czoło.</p>
<p>— Nie pański interes. Dość, że masz milczeć. A po drugie,
po cichu, żeby nikt nie wiedział, musisz mnie trochę poduczyć
po angielsku.</p>
<p>— Ja? — oburzył się Ponimirski. — Ja mam chamów uczyć?
To już bezczelne!</p>
<p>— Milcz, głupia małpo! — ryknął Dyzma. — Wybieraj, jak
chcesz. Albo to, co ci każę, albo w trymiga przeflancuję cię do
Tworek.</p>
<p>Ponimirski przygryzł wargi i rozpłakał się.</p>
<p>— Brutus, Brutus — mówił wśród łkania, głaszcząc ratlerka — słyszysz? Twego pana chcą zamknąć znowu w domu
wariatów… Brutus!…</p>
<p>Po jego bladej okrągłej twarzyczce ciekły łzy w takiej
obfitości, że aż zdziwiło to Dyzmę.</p>
<p>— No — zapytał — co wolisz?</p>
<p>— Proszę do mnie nie mówić na ty — wyniośle odparł
Ponimirski i od razu przestał płakać.</p>
<p>— A niby dlaczego? Jak jesteśmy teraz szwagrami… Właśnie powinniśmy być „na ty”. Co by ludzie powiedzieli? Dawni
koledzy i szwagry do tego, żeby „na pan”?…</p>
<p>— Zabawne — zgryźliwie uśmiechnął się Ponimirski.
— Czy pan jednak nie zdaje sobie sprawy z dystansu, jaki nas
dzieli?</p>
<p>— Niby jaki dystans? Chyba ten, że ja jestem normalny,
a ty masz fiksum dyrdum we łbie. Słowem, wybieraj, jak
chcesz. Powtarzam: pamiętaj, że ze mną żartów nie ma!
A i w mordę potrafię dać tak, że wszystkie zęby wylecą!</p>
<p>Podsunął mu pod nos zaciśniętą pięść, lecz wbrew jego
oczekiwaniu Ponimirski ucieszył się.</p>
<p>— Naprawdę? To ciekawe. Często słyszałem, że są takie
uderzenia, ale nie zdarzyło mi się widzieć. Wie pan co? Zadzwonię na Antoniego, a pan zademonstruje na nim taki cios.
Dobrze?</p>
<p>Już sięgnął ręką do dzwonka, lecz Dyzma powstrzymał go:</p>
<p>— Co pan strugasz wariata. Ja nie Antoniemu dam w mordę, a tobie. Spróbuj tylko. No więc? Zgadzasz się?</p>
<p>Ponimirski rozpaczliwym ruchem załamał ręce i ciężko
westchnął:</p>
<p>— Och, cóż za poniżenie, co za upadek! Mam tego bałwana,
tego mużyka nazywać „na ty” i na dobitek pakować angielszczyznę w ten tępy łeb? Co za czaszka, przecie to lombrozowska
czaszka.</p>
<p>Dyzma podniósł się i spojrzał na zegarek.</p>
<p>— No, to bądź zdrów!</p>
<p>— Pan odchodzi?… Niech pan jeszcze posiedzi, bo mi nudno
samemu.</p>
<p>— Nie będziesz sam. Jeszcze dzisiaj wyślę cię do Tworek.</p>
<p>Ponimirski wyskoczył z łóżka i drżąc na całym ciele
podbiegł do Nikodema.</p>
<p>— Nie! Nie! Ja zgadzam się na wszystko.</p>
<p>— Zgadzasz się?</p>
<p>— Tak.</p>
<p>— I nie rozpuścisz pyska?</p>
<p>— Nie.</p>
<p>— Będziesz mnie uczył?</p>
<p>— Będę.</p>
<p>— No, klawo, a teraz nazwij mnie po imieniu.</p>
<p>— Kiedy ja nie pamiętam tego imienia. To jakieś idiotyczne
imię.</p>
<p>— Nikodem.</p>
<p>— Teraz już wiem… Nikodemie.</p>
<p>— Więc sztama?</p>
<p>— Co?</p>
<p>— No, zgoda między nami?</p>
<p>— Zgoda.</p>
<p>— Daj, Żorż, łapę! Serwus.</p>
<p>Podali sobie ręce i Dyzma wyszedł.</p>
<p>Ponimirski usiadł na dywanie i śmiał się długo, sam nie
wiedząc z czego.</p>
<p>Wreszcie zaczął krzyczeć:</p>
<p>— Antoni! Antoni! Antoni!</p>
<p>Gdy służący uchylił drzwi, Ponimirski rzucił się nań z pięściami.</p>
<p>— Czemuś zamilczał przede mną?</p>
<p>— Co zamilczałem, paniczu?</p>
<p>— To, że moja siostra wychodzi za mąż! Stary ośle!…
No, teraz szybko pakuj rzeczy!</p>
<p>— Pakować, po co, paniczu!</p>
<p>— Przeprowadzamy się.</p>
<p>— Dokąd?</p>
<p>— Do pałacu!</p>
</div>
<div type="chapter"><head>Rozdział dwudziesty drugi</head>
<p>W dwa dni po przyjeździe młodych państwa wrócił też do
Koborowa Krzepicki, który likwidował w Warszawie interesy
pryncypała.</p>
<p>Musiał do razu wziąć się do wielkiej roboty, gdyż właśnie
rozpoczynano dostawy progów kolejowych, a i normalne prace
wiosenne wymagały nieustannego dozoru. Z tego względu
mało czasu mógł poświęcić Nikodemowi i jego żonie, którzy
zresztą nie martwili się z tego powodu. Dnie i tygodnie
upływały im na rozrywkach, jakich mogły dostarczać wycieczki łodzią, samochodem, końmi i wreszcie gra w bilard.</p>
<p>Nina czuła się zupełnie szczęśliwa. Wprawdzie rodziły się
w niej od czasu do czasu pewne wątpliwości, lecz wszelkie objawy, przemawiające przeciw niemu, kładła na karb jego dziwactw i uprzedzeń, które należało tak znakomitemu człowiekowi i tak wybitnej indywidualności przebaczyć. Zresztą tyle miała tytułów do gorącej dla niego wdzięczności! Jeżeli zaś w ciągu
dnia nasuwały się jej powątpiewania i przypuszczenia, przychodziła noc i swymi wrażeniami zacierała wszystko. Zmysły Niny,
które tak długo nie znajdowały naturalnego ujścia dla swego
wybujałego rozrostu, były w niej elementem decydującym.</p>
<p>Toteż małżeństwo czuło się dobrze i zapowiadało się trwale.</p>
<p>Po dwóch miesiącach dopiero zamierzali złożyć wizyty
w okolicznych dworach i zacząć przyjmować u siebie, tym
bardziej, że na lato oczekiwali pani Przełęskiej i wielu gości
z Warszawy.</p>
<p>Nikodem sporo czasu poświęcał nauce. Zamykał się w bibliotece z Ponimirskim lub sam i czytał. Robił to z niechęcią, lecz
dość miał sprytu na to, by rozumieć, jakie korzyści daje książka
czy język obcy.</p>
<p>Nieraz wieczorem przy kolacji mimochodem wspominał
o rzeczach świeżo przeczytanych, cytując poglądy różnych
pisarzy, i widział efekt, jaki tym wywoływał przy stole. Nie
tylko Nina, lecz i Krzepicki wysłuchiwali z szacunkiem jego
powiedzeń. Wkrótce w Koborowie utarł się termin dla godzin
spędzonych przez Nikodema w bibliotece. Nazywało się to, że
pan dziedzic „pracuje naukowo”.</p>
<p>Z rzadka tylko Dyzma odwiedzał folwarki i zakłady przemysłowe. Całe gospodarstwo było na głowie Krzepickiego,
a ustawiczny wzrost dochodów był namacalnym dowodem, że
nowy administrator świetnie sobie daje radę.</p>
<p>Żorż Ponimirski szybko przystosował się do swej nowej roli
i zachowywał się w sposób niedający Nikodemowi powodów
do niezadowolenia. Wprawdzie bywały wypadki, że wyrywał
się z jakimś dwuznacznym słowem czy z sarkastycznym
śmiechem, lecz zaraz opanowywał się i cichł pod groźnym
spojrzeniem szwagra. Z siostrą prawie nie rozmawiał. Czuł do
niej zadawniony żal, a zresztą miał manię uważania kobiet za
istoty pozbawione zdolności myślenia i rozumowania.</p>
<p>W każdym razie używał w pełni od dawna nie posiadanej
swobody, jeździł konno, a nawet samochodem. Dyzma pozwolił mu na to, po cichu żywiąc nadzieję, że kiedyś kark skręci.</p>
<p>Żorż jednak, chociaż urządzał masę psikusów, awantur
i brewerii, jeżeli o jego własną skórę chodziło, umiał być
ostrożny. Jego lekki obłęd, nieszkodliwy dla otoczenia, wkrótce stał się ulubionym tematem anegdotek w całej okolicy.</p>
<p>Krzepickiego traktował wyniośle. Podawał mu dwa palce
i z reguły nie odpowiadał na jego pytania, jeżeli nie zawierały
„proszę pana hrabiego”. Krzepicki śmiał się z tego i nic sobie
nie robił z fum Żorża.</p>
<p>— Śmieszny wariat — mówił — zawsze się ubawię jego
wybrykami. Na wsi to nieoceniona rzecz. Teraz rozumiem,
dlaczego dawniej królowie trzymali błaznów.</p>
<p>— Niech go cholera weźmie — odpowiadał Dyzma.</p>
<p>Z Warszawy nadchodziły tymczasem listy od dawnych
przyjaciół i wiadomości wcale niepocieszające.</p>
<p>Kryzys gospodarczy rósł z dnia na dzień, co zresztą powoli
dawało się wyczuwać i w Koborowie.</p>
<p>Papiernia i tartaki szły wyłącznie zamówieniami rządowymi. Mnożące się bankructwa raz po raz zarywały interesy
Dyzmy. Na szczęście ruchliwość Krzepickiego i dostawy dla
rządu gwarantowały mu nadal grube dochody. W każdym
razie w porównaniu z okolicznym ziemiaństwem mógł się
uważać za krezusa. Im powodziło się coraz gorzej. Doszło do
tego, że w najbliższym sąsiedztwie wystawiono na licytację
trzydzieści majątków.</p>
<p>Zresztą z całego kraju nadchodziły wieści nie lepsze. Rolnicy zaprzestali używania sztucznych nawozów, własne wydatki zmniejszyli do minimum. Co więcej, szerokim echem zaczęły się rozchodzić pogłoski, że wielu sprzedawało zlombardowane zboże, stanowiące własność Państwowego Banku
Zbożowego. W związku z tym i wskutek innych komplikacji
gospodarczych obligacje banku zaczęły spadać na łeb na szyję.
Wśród posiadaczy tych obligacji wybuchła panika. Zastój
w handlu i na giełdzie, ciężki kryzys w przemyśle i niewypłacalność podatników składały się na obraz groźnego niebezpieczeństwa. Dzienniki przepełniły się wiadomościami o bankructwach, lokautach, strajkach i masowych samobójstwach ludzi, którzy potracili fortuny lub możność znalezienia zarobku.</p>
<p>Pomruk niezadowolenia rósł w kraju, kierując się przeciw
rządowi. Coraz głośniej rozbrzmiewało wołanie o silnego
człowieka, który by ujął w mocną rękę ster państwa i znalazł
środki zaradcze przeciw kryzysowi.</p>
<p>Tymczasem zbliżały się żniwa i nad państwem zawisła
znowu klęska urodzaju.</p>
<p>Nikodem czytał dzienniki kręcił głową:</p>
<p>— Cholera! Co to z tego może wyjść?…</p>
</div>
<div type="chapter"><head>Rozdział dwudziesty trzeci</head>
<p>Od dawna w Koborowie nie obchodzono dożynek tak hucznie
jak tego roku.</p>
<p>Nowy dziedzic miał szeroką rękę i lubił zabawić się. Gości
zjechało się mnóstwo. Pierwsza przybyła pani Przełęska z niezliczonym taborem kufrów, tegoż wieczora przyjechał pułkownik Wareda i obie hrabianki Czarskie. Nazajutrz oba samochody koborowskie i dwa powozy czynne były przez cały
dzień.</p>
<p>Przyjechał wojewoda Szejmont z żoną i synem, starosta
Ciszko, ministrowa Jaszuńska, baronostwo Rehlfowie, Uszycki z siostrą, komendant okręgu korpusowego generał Czakowicz z dwoma adiutantami, Ulanicki, Holszycki, ordynatowa
Korzecka i kilkanaście osób z okolicy.</p>
<p>Pałac zaroił się gośćmi, napełnił się gwarem i ruchem.</p>
<p>Nina była uszczęśliwiona. Tak lubiła życie towarzyskie. Od
tygodnia wraz z Krzepickim opracowywała program rozrywek, wycieczek i zabaw, zajmowała się lustracją zapasów
i piwnic, uzupełnianiem sztabu służby, przygotowaniem pokojów gościnnych i milionem innych spraw, wynikających z konieczności godnego przyjęcia krewnych, znajomych i przyjaciół.</p>
<p>Żorż był zelektryzowany. Kręcił się wśród gości, bawił
panie, pokazywał panom stajnie i w ogóle starał się reprezentować. Poczuł się znowu wielkim panem i niemal zapomniał,
że to nie on jest właścicielem Koborowa. Goście, dyskretnie
uprzedzeni przez Krzepickiego i przez panią Przełęską o jego
chorobie umysłowej, byli dlań pobłażliwi i nie przeczyli mu
w niczym.</p>
<p>Nikodem witał wszystkich uprzejmie, lecz z rezerwą, która
utrwalała wokół niego atmosferę respektu i szacunku. Pomimo obecności wielu osób nie zmienił zwyczaju zamykania się
w bibliotece. Przyczyniło się to do tym większego poważania
go przez gości.</p>
<p>Wieczorami w parku grała sprowadzona z Warszawy orkiestra i całe towarzystwo używało świeżego powietrza, spacerując lub tańcząc na trawniku, oświetlonym kolorowymi
lampami. Czasem konno lub powozami jeżdżono do lasu. Nina
bardzo lubiła te wycieczki przy księżycu.</p>
<p>Od rana kwitł tenis. Oba korty były zajęte do południa,
kiedy podawano lunch. Zresztą każdy robił, co mu się podobało, przez cały dzień. Poważniejsza część towarzystwa z zainteresowaniem zwiedzała zakłady przemysłowe i zabudowania
gospodarskie, młodsi używali konnej jazdy, kąpieli w jeziorze,
organizowali wyścigi motorówek i wioślarskie.</p>
<p>— Ślicznie tu u państwa — mówili wszyscy Ninie i Nikodemowi. — Koborowo to prawdziwe cacko.</p>
<p>I rzeczywiście wszyscy czuli się znakomicie. Palarnia została opanowana przez brydżystów, którzy prawie nie wstawali od stolików. W pokoju śniadaniowym przez cały dzień
podawano przekąski i napoje wyskokowe.</p>
<p>W trzecim dniu wydano wielki bal.</p>
<p>Było to coś wspaniałego. Na zaproszonych sto czterdzieści
osób przyjechało sto sześćdziesiąt trzy.</p>
<p>Bal rozpoczął się o dziesiątej wieczorem, a został zamknięty
hucznym mazurem o pierwszej po południu.</p>
<p>Wypito moc alkoholu, w rezultacie czego służba miała masę
roboty z odszukiwaniem po krzakach i zakamarkach „trupów” i z odnoszeniem ich do łóżek.</p>
<p>Zresztą wszyscy poszli spać, gdyż wieczorem miała się
odbyć zabawa dożynkowa.</p>
<p>Wokół gazonu przed pałacem ustawiono beczki ze smołą
oraz długie stoły dla chłopów, zaś na werandzie dla gości. Wojewoda żartował, że Dyzma będzie musiał zatańczyć z przodownicą, czyli ze żniwiarką samowiązałką.</p>
<p>— To zastanawiające — dodał — jak niesłychanie szybko
mechanizacja wywraca wszelkie tradycje. Takie na przykład
dożynki dziś straciły rację istnienia.</p>
<p>— To smutne — powiedziała Nina.</p>
<p>— Tak, zgadzam się z panią, ale jednak prawdziwe.</p>
<p>— A czym się to wszystko skończy — westchnął siwy pan
Rojczyński, sąsiad Koborowa. — Istne szaleństwo: maszyny
nie tylko wulgaryzują nasze życie, odbierają mu piękno, lecz
i samego człowieka wypierają.</p>
<p>— Kto kogo wypiera — oburzył się Dyzma — przecie
widzisz pan, że urządzamy dożynki, a ludzie się cieszą. A jeżeli
tam trocha hołoty powyzdycha, to i czort z nią. Ogólny
dobrobyt od maszyn rośnie. Ot co.</p>
<p>Zawrócił się na pięcie i odszedł.</p>
<p>— Ma rację, ma rację — pokiwał głową generał.</p>
<p>— Ale niezbyt, hm… niezbyt po wersalsku ją wyraża
— z akcentem zdziwienia zauważył stary ziemianin.</p>
<p>Wojewoda uśmiechnął się pobłażliwie.</p>
<p>— Mój panie, niech mi pan wierzy: wolno mu, stać go na to.
Generał baron Cambronne był wersalczykiem!…</p>
<p>Zagrała orkiestra. Przed pałac zaczęły napływać gromadki włościan.</p>
<p>Nadciągnął wreszcie korowód żniwiarzy, śpiewający dożynkową piosenkę białoruską bez słów. W tym tęsknym
a-a-a-a, o melodii surowej, niewprawnej i o szorstkim dźwięku,
brzmiała nie radość dokonanych żniw, lecz jakby dziki śpiew
pobojowiska. Nina zawsze zastanawiała się nad tą niepokojącą
melodią, która przechowała się zapewne od tysięcy lat. Nie
wiedziała dlaczego, lecz była pewna, że tak musiał brzmieć
śpiew Indian.</p>
<p>Tymczasem korowód się zbliżył. Na czele szła rosła tęga
dziewucha, o szerokich, rozłożystych biodrach i bujnych piersiach, które zdawały się rozsadzać wyszywaną zgrzebną koszulę. Spod krótkiej czerwonej spódnicy widoczne były grube,
lecz kształtne łydki i bose stopy, w przeciwieństwie do innych
dziewcząt, które miały jedwabne pończochy i lakierowane
pantofelki na francuskich obcasach. Przodownica musiała być
znacznie biedniejsza od swych koleżanek. Niosła w ręku wielki
wieniec, uwity z żyta.</p>
<p>Stojący obok Ponimirskiego baron Rehlf wziął go pod ramię
i rzekł półgłosem:</p>
<p>— Cóż za wspaniały okaz! Istna Pomona! Samica ludzka
pełnej krwi. Wyobrażam sobie, jakie musi mieć mięśnie brzucha i ud! Nie wiedziałem, hrabio, że na Kresach, gdzie chłopstwo pod względem eugenicznym tak fatalnie się prezentuje,
zobaczę coś tak okazowego. Zresztą one wszystkie są ładne. Do
diaska, nawet mają rasę! Niewytłumaczalne!</p>
<p>Żorż umieścił monokl w orbicie oka i spojrzał lekceważąco na Rehlfa.</p>
<p>— Owszem, całkiem wytłumaczalne, baronie. Ponimirscy
są panami na Koborowie od pięciuset lat, a o ile mi wiadomo,
żaden z moich czcigodnych przodków nie był przeciwnikiem
uświadamiania ludu w jego nadobniejszej połowie.</p>
<p>— Rozumiem, rozumiem — pokiwał głową baron — a plebs
wciąż twierdzi, że my, arystokracja, zajmujemy się wyłącznie
ulepszaniem rasy koni i bydła. Dość spojrzeć na to chłopstwo,
by stwierdzić, że i w tej dziedzinie my robimy najwięcej…</p>
<p>— Przepraszam — przerwał Ponimirski — jak to my?</p>
<p>— No, arystokracja.</p>
<p>— W takim razie nie zrozumieliśmy się. Ja mówiłem
o rodzie Ponimirskich, o starej arystokracji.</p>
<p>Schował monokl do kieszeni i odwrócił się od czerwonego jak burak barona.</p>
<p>Po okolicznościowych przyśpiewkach przyszła kolej na
tańce i pijatykę. Ponieważ wieczór był wyjątkowo chłodny
i panie zaczęły się na to skarżyć, towarzystwo z tarasu
przeniosło się do pałacu. Pozostał tylko Dyzma, który nie tyle
z obowiązku, ile dla przyjemności tańczył zapamiętale z dziewuchami, a najwięcej z przodownicą. Nie zwracając uwagi na
ponurą minę jej narzeczonego, barczystego robotnika z tartaku, w pewnej chwili wziął dziewczynę pod rękę i poprowadził do parku.</p>
<p>Ta nie opierała się panu dziedzicowi. A narzeczony urżnął
się z tego powodu do reszty.</p>
<p>Baron Rehlf, wracając z przechadzki po parku, gdzie chciał
wysapać swoją złość na tego idiotę Ponimirskiego, stał się
mimowolnym widzem pewnej sceny, która nasuwała mu taką
refleksję:</p>
<p>„Więc miałem rację, nie tylko stara arystokracja, lecz
i nowa dba o podniesienie rasy chłopstwa”.</p>
<p>Na wschodzie niebo zaczynało szarzeć.</p>
</div>

<div type="chapter"><head>Rozdział dwudziesty czwarty</head>
<p>Wiadomość przyszła tuż przed obiadem, wywołując ogólne
podniecenie.</p>
<p>Gabinet podał się do dymisji i dymisja została przyjęta.</p>
<p>Ulanicki otrzymał depeszę z Warszawy, wzywającą go do
natychmiastowego powrotu.</p>
<p>Zmiana rządu dla większości gości koborowskich była
kwestią obchodzącą ich bezpośrednio.</p>
<p>Niejednemu z nich mogły się zachwiać szanse na utrzymanie zajmowanych stanowisk. Toteż o niczym innym nie mówiono, a Ulanicki chodził po hallu i klął.</p>
<p>Pani Jaszuńska wyjechała jeszcze przed obiadem.</p>
<p>Wojewoda Szejmont telefonował do swego urzędu i polecił
informować się o najdrobniejszych szczegółach przesilenia
natychmiast po nadejściu wiadomości z Warszawy.</p>
<p>Wieczorem nadeszły dzienniki. Ich łamy przepełnione były
informacjami i pogłoskami politycznymi, mnóstwem sprzecznych horoskopów i przewidywań oraz ocen sytuacji. W jednym
zgadzały się wszystkie: rząd upadł, gdyż nie umiał opanować
kryzysu gospodarczego, zatem jego następcą musi być gabinet
wyjątkowo silny i kierowany przez człowieka niepośledniego
autorytetu.</p>
<p>Z szeregu wymienianych przez prasę domniemanych kandydatów na stanowisko premiera — wybijało się nazwisko
generała Troczyńskiego, który już jako państwowy zarządca Kas Chorych i delegat na Międzynarodowy Kongres Kultury i Sztuki zdobył popularność, którą utrwalił wydaniem broszury pt. „Błędy strategiczne Napoleona
Pierwszego, Aleksandra Macedońskiego i innych”. Poprzednia jego praca zatytułowana „Precz z komunizmem!” oraz zakupiony przez Muzeum Rzeczypospolitej obraz olejny, przedstawiający autoportret generała w chwili, gdy brawurowym
ciosem dzidy przebija jaguara, zyskały dlań od dawna uznanie.</p>
<p>W Koborowie obszernie omawiano tę kandydaturę, która
— co należy przyznać — nie wywołała u nikogo większych
zastrzeżeń.</p>
<p>Jedynie podczas kolacji rozwinęła się dyskusja na temat
wątpliwości barona co do kolorystyki tła we wspomnianym
obrazie.</p>
<p>— Niku — zapytała Nina a twoim zdaniem kto powinien
teraz zostać premierem?</p>
<p>— Czy ja wiem…</p>
<p>— Jednakże?…</p>
<p>— Hm… jak nie Troczyński, to może Jaszuński?…</p>
<p>Nieco podchmielony pułkownik Wareda stuknął kieliszkiem w stół.</p>
<p>— Nie, Nikodem, wiesz, kto powinien został premierem?</p>
<p>— Kto?</p>
<p>— Ty.</p>
<p>Zaległo milczenie. Wszystkie oczy skierowały się na Dyzmę. Ten zmarszczył czoło i w przekonaniu, że Wareda zeń
pokpiwa, burknął z niechęcią:</p>
<p>— Urżnąłeś się, Wacek. Daj spokój.</p>
<p>Nina wstała, dając tym samym hasło do przejścia do salonu.
W ogólnym gwarze nie słyszano sumitacji pułkownika.</p>
<p>— Proponuję przejażdżkę po jeziorze — zawołała jedna
z pań. — Tak cudnie świeci księżyc!</p>
<p>Towarzystwo zgodziło się z ochotą.</p>
<p>Istotnie spacer był niezwykle miły. Jezioro leżało nieruchome jak płyta agatu, usiane brylancikami gwiazd, wśród których jaśniał księżyc, mający wedle obliczeń wojewody Szejmonta co najmniej pięćset karatów.</p>
<p>Gdy łódki wśród cichego plusku wioseł wysunęły się na
wodę, zaczęto śpiewać.</p>
<p>— Jaka szkoda — westchnął Nikodem — że nie mam pod
ręką mandoliny.</p>
<p>— Pan gra na mandolinie? — zdziwiła się panna Czarska.</p>
<p>— Gram. A szczególniej lubię grać w księżycową noc na
łódce. Wtedy przychodzi natchnienie. Noc, księżyc, horyzontem pachnie…</p>
<p>Wszyscy wybuchnęli śmiechem, a starosta Ciszko zawołał:</p>
<p>— Że też pan prezes nawet nasze niewinne śpiewy wyśmiać musi.</p>
<p>— Ach, panie — wzruszyła ramionami pani Przełęska
— czy panu prezesowi takie rzeczy leżą na głowie!</p>
<p>— Ja rozumiem — bronił się starosta — przecie czytałem,
że Bank Zbożowy postanowiono zamknąć. Taki bank. Przykro
jest twórcy takiego dzieła patrzeć na jego upadek… Prawda,
panie prezesie?</p>
<p>— A może nie? — odpowiedział pytaniem Dyzma.</p>
<p>— I pomyśleć — ciągnął starosta — że zawsze i wszędzie najważniejszą rzeczą jest nie to, jak się robi, ile, kto robi.
Póki pan prezes kierował bankiem, wszystko było dobrze.</p>
<p>— Może jeszcze się poprawi — wtrącił Dyzma.</p>
<p>— Ale! — machnął ręką starosta. — Wystarczyło kilka
miesięcy, a już zbankrutował. Człowiek, tylko człowiek!</p>
<p>Święta racja — potwierdziła z przekonaniem pani Przełęska.</p>
<p>— Halo, Nikodem! — krzyknął z dalszej łodzi Ponimirski
— może zaśpiewamy sobie oksfordzką piosenkę wioślarską?
Co?</p>
<p>— Zaśpiewajcie, zaśpiewajcie — prosiły panie.</p>
<p>— Ależ ja nie mam głosu — z irytacją bronił się Dyzma.</p>
<p>— Ma, ma — krzyczał ukontentowany psikusem Żorż.
— Cóż to, zapomniałeś, jakeśmy sobie porykiwali na Tamizie?
Lord Caeledin of Newdawn twierdził, że śpiewasz, jak…</p>
<p>Nie dokończył.</p>
<p>Nikodem machnął wiosłem i rzęsiste bryzgi wody spadły na
Ponimirskiego i na resztę towarzystwa w jego łodzi.</p>
<p>— Przepraszam państwa — ekskuzował się Dyzma — ale
jemu tylko zimna woda pomaga.</p>
<p>Byli już przy brzegu. Po kilku minutach doszli do alei.</p>
<p>Przed pałacem stał jakiś obcy samochód, bardzo zakurzony.</p>
<p>Szofer krzątał się przy podniesionej masce silnika.</p>
<p>— Kto to przyjechał? — zapytał Dyzma.</p>
<p>— Pan Dyrektor Litwinek.</p>
<p>— Litwinek? — Nikodem podniósł brwi.</p>
<p>Wprawdzie podczas oficjalnych przyjęć w Zamku poznał doktora Litwinka, który był tam dyrektorem sekretariatu,
lecz ich znajomość nie miała takiego charakteru, jaki by mógł
upoważniać Litwinka do odwiedzin w Koborowie.</p>
<p>Nadeszła reszta towarzystwa.</p>
<p>W hallu Krzepicki rozmawiał z wysokim, szpakowatym
brunetem. Obaj przy wejściu Dyzmy wstali. Nastąpiły powitania i prezentacje.</p>
<p>— Jakże tam, dyrektorze, przesilenie rządowe? — rzucił od
niechcenia Nikodem.</p>
<p>— Właśnie w tej sprawie miałem zaszczyt tu przybyć
— skłonił się doktor Litwinek.</p>
<p>— Jak to w tej sprawie?</p>
<p>Wszyscy oczekiwali w napięciu odpowiedzi.</p>
<p>Litwinek sięgnął do teki i wyjął kopertę, po czym zrobił
małą pauzę i wśród ogólnej ciszy powiedział uroczystym
głosem:</p>
<p>— Wielce szanowny panie prezesie. Przybywam tu z polecenia pana prezydenta Rzeczypospolitej, by w jego imieniu
prosić pana o przyjęcie misji tworzenia nowego rządu. Oto list
odręczny prezydenta.</p>
<p>W wyciągniętej ręce trzymał kopertę.</p>
<p>Nikodem poczerwieniał i otworzył usta.</p>
<p>— Że… że co?</p>
<p>Doktor Litwinek, kontent z wrażenia, jakie wywołał,
uśmiechnął się nieznacznie.</p>
<p>— Pan prezydent Rzeczypospolitej ma nadzieję, że pan,
panie prezesie, zechce stworzyć nowy gabinet i stanąć na jego
czele.</p>
<p>Dyzma niepewnym ruchem wziął kopertę i drżącymi rękoma wyjął z niej arkusz papieru. Czytał, lecz litery skakały mu
przed oczyma.</p>
<p>Istotnie, odręczne pismo zawierało powtórzenie tego, co
powiedział Litwinek. Pomału złożył list. Na jego twarzy malowała się troska.</p>
<p>— Pan prezydent nie wątpi — ciągnął Litwinek — że pan
prezes nie odmówi mu, zwłaszcza dziś, w dobie ciężkich
zadrażnień politycznych i ostrego kryzysu gospodarczego,
kiedy trzeba kraj ratować przed staczaniem się po równi
pochyłej. Trudne i wielkie to zadanie. Pan prezydent wierzy,
że właśnie pan, który cieszy się nie tylko jego, lecz całego
społeczeństwa zaufaniem, skutecznie temu podoła. Że wysoki
autorytet, wiedza i doświadczenie, jakie są udziałem pana
prezesa, dadzą pełnię rękojmi, iż stworzy pan rząd silnej ręki,
że podźwignie pan pomyślność kraju, który z takim utęsknieniem oczekuje silnego człowieka. Pozwoli pan, że złożę
i moje zapewnienie, że wierzę, iż tylko pan może tego dokonać,
panie premierze.</p>
<p>Skłonił się nisko i umilkł. Efekt był kolosalny.</p>
<p>Litwinek po raz pierwszy spełniał misję tak zaszczytną
i pragnąc wywołać potężne wrażenie, nie zawiódł się.</p>
<p>Na wszystkich twarzach znać było wzruszenie. Oto w ich
obecności ster nawy państwowej przechodził w ręce człowieka, co tu gadać, wielkiego człowieka!</p>
<p>Nina, blada jak papier, kurczowo wpiła się palcami w poręcz krzesła. Wareda miał minę, jakby za chwilę miał się
rozpłakać. Krzepicki stał z podniesioną głową i dumnym
spojrzeniem obrzucał obecnych. Zza jego ramienia patrzyły
rozwarte niebywałym zdumieniem ogromne oczy Żorża Ponimirskiego.</p>
<p>Nikt nie ośmielił się usiąść.</p>
<p>Pierwszy ruszył się wojewoda Szejmont. Podszedł do Nikodema i, nisko pochylając głowę, uścisnął jego rękę.</p>
<p>— Zechce pan premier przyjąć naprawdę serdeczne życzenia, lecz nie powinszowania, bo te w danej historycznej chwili
należą się nam, obywatelom państwa i jego sługom.</p>
<p>Za przykładem wojewody poszli wszyscy goście. Nikodem
w milczeniu podawał im rękę, a twarz miał zasępioną.</p>
<p>Zdawał sobie jasno sprawę z rozmiarów zaszczytu, jaki go
spotkał. On, Nikodem Dyzma, mizerny urzędniczyna z Łyskowa, mógłby teraz kierować losami wielkiego państwa,
jeździć własnym pociągiem, być na ustach całego kraju, ba,
całego świata!</p>
<p>Ale… ale właściwie… co mu po tym?</p>
<p>Znowu nerwowe, pełne zasadzek życie w Warszawie, znowu trzymanie się na baczności przed każdym słowem…</p>
<p>Ale władza, wielka władza nad trzydziestu z górą milionami
ludzi! Tysiące jest takich, co za jeden dzień takiej władzy i tego
tytułu, tytułu prezesa Rady Ministrów, oddałoby życie!…
Gabinet premiera Dyzmy… Rząd Nikodema Dyzmy… Wojsko
prezentuje broń, okręty wojenne salutują salwami… Cokolwiek powie, przedrukują to dzienniki całego świata… Władza,
sława…</p>
<p>— Oczekuję łaskawej odpowiedzi pana premiera — odezwał się Litwinek.</p>
<p>Nikodem ocknął się i powiódł okiem dookoła. Wszystkie
oczy były weń wpatrzone.</p>
<p>Chrząknął i podniósł się z fotela.</p>
<p>— Proszę zostawić mi pół godziny do namysłu — powiedział głucho. — Panie Krzepicki, niech pan idzie ze mną.</p>
<p>Skierował się do gabinetu, Krzepicki wszedł za nim i zamknął drzwi.</p>
<p>— Zastanawiam się, co zrobić? — zaczął Dyzma.</p>
<p>— Jak to, zastanawia się pan prezes? Przecie to jasne! Taki
zaszczyt, taka władza!</p>
<p>— No, oczywiście, ale z drugiej strony, widzi pan, to bardzo
odpowiedzialne stanowisko. To nie jakiś tam bank, to całe
państwo.</p>
<p>— Cóż z tego?</p>
<p>— A to, że mogę sobie nie dać z tym rady.</p>
<p>— Da pan prezes radę.</p>
<p>Nikodem cmoknął z powątpiewaniem.</p>
<p>— Niby teraz? Przecie tyle tych kryzysów, coraz ciężej…</p>
<p>— Znajdzie pan prezes jakiś pomysł, już o to się nie boję. Co
jak co, ale szczęśliwych pomysłów panu nie brak. I niech pan
prezes sobie wyobrazi: obejmuje pan rządy, ludność jest
zadowolona, poprawia się z miejsca nastrój społeczeństwa,
robi pan kilka efektownych posunięć… A niech jeszcze przyjdzie dobra koniunktura!…</p>
<p>— A jak nie przyjdzie?… He, panie, zblamuję się i tyle.</p>
<p>— No i wielka rzecz, zwali się wtedy wszystko na złą
koniunkturę i kryzys ogólnoświatowy. Mało to gabinetów
upadło?</p>
<p>Zapukano do drzwi. Była to Nina.</p>
<p>— Nie przeszkodzę ci? — zapytała nieśmiało.</p>
<p>— Nie, owszem, chodź!</p>
<p>— Proszę pani — powiedział załamując ręce Krzepicki
— niech pani sobie wyobrazi, że pan prezes jeszcze się waha!</p>
<p>— Uważasz, Nineczko, nie jest to takie proste. A po drugie,
dobrze mi tu w Koborowie.</p>
<p>Nina rozpromieniła się.</p>
<p>— Kochany! Jakiś ty dla mnie dobry! Ale, Niku, ja nie
jestem taką egoistką, żeby ze szkodą dla ojczyzny starać się
o zatrzymanie cię tutaj. Zrobisz, jak postanowisz, jednak,
moim zdaniem, powinieneś ratować kraj.</p>
<p>— Tak myślisz?</p>
<p>— Ty sam wiesz najlepiej, co jest twoim obowiązkiem. Nie
posądzaj mnie tylko, broń Boże, o snobizm. Zapewniam cię, że
wolę być z tobą tutaj, niż nazywać się panią premierową.
Jednakże wierząc w to, że ty z miłości dla mnie pozbawiasz
państwo swojej ręki kierowniczej, napawa mnie niepokojem…</p>
<p>— Hm — zamyślił się Dyzma.</p>
<p>— Panie prezesie — rozpoczął Krzepicki, widząc skłanianie się pryncypała ku przychylnej decyzji — panie prezesie, ot
już mam myśl. Wkrótce po objęciu urzędowania wyjedziemy
do Londynu.</p>
<p>— Po co? — z niechęcią zapytał Dyzma.</p>
<p>— Po co? Po pożyczkę zagraniczną, kto inny nie dostałby,
ale pan ma przecież tam szalone stosunki. Zapewne niejeden
z pańskich kolegów oksfordzkich zajmuje teraz w angielskim
życiu publicznym wysokie stanowisko. A nuż uda się panu
prezesowi uzyskać pożyczkę?</p>
<p>Krzepicki nie zdawał sobie sprawy, że sam dobił swoje
pragnienia.</p>
<p>Nikodem zmarszczył brwi i ręką dał mu znak, by zamilkł.</p>
<p>„Tak — myślał — zupełnie zapomniałem o tym… Jako
premier musiałbym przyjmować różnych ambasadorów…
Może nawet jeździć do Genewy. Wprawdzie mógłbym wziąć
tłumacza, ale zaraz by wyszło na jaw, że ja oprócz polskiego
to żadnym językiem ani be, ani me… I o tym parszywym
Oksfordzie… A zresztą po co mi to?…”</p>
<p>Podniósł się z krzesła. Nina i Krzepicki patrzyli nań
z niepokojem.</p>
<p>— Otóż postanowiłem — odezwał się głosem, któremu
nadał ton bezwzględnej stanowczości — premierostwa nie
przyjmuję.</p>
<p>— Panie prezesie, ależ…</p>
<p>— Żadnego gadania! Nie przyjmuję i już. Fertig!</p>
<p>Krzepicki opadł na krzesło, Nina stała jak skamieniała.</p>
<p>Nikodem poprawił włosy, wysoko podniósł głowę i otworzył drzwi.</p>
<p>W hallu natychmiast zapanowało milczenie i wszyscy
zerwali się na równe nogi.</p>
<p>Dyzma, nie zamykając za sobą drzwi, zrobił trzy kroki
w kierunku doktora Litwinka. Rozejrzał się i powiedział
cichym głosem:</p>
<p>— Panie Litwinek, powtórz pan panu prezydentowi Rzeczypospolitej, że za zaszczyt dziękuję, ale premierem nie
zostanę.</p>
<p>— Panie prezesie!… — wybuchnął wojewoda Szejmont,
lecz natychmiast zamilkł.</p>
<p>— Ależ dlaczego?! Dlaczego? — histerycznie zawołała pani
Przełęska.</p>
<p>Dyzma zmarszczył brwi.</p>
<p>— Mam swoje powody — odparł drewnianym głosem.</p>
<p>— Czy decyzja pana prezesa — zapytał Litwinek — jest
ostateczna?</p>
<p>— Każda moja decyzja jest ostateczna.</p>
<p>— Czy zechce pan prezes skreślić odpowiednie pismo do
głowy państwa?</p>
<p>— Mogę skreślić.</p>
<p>Nikodem skinął głową i znikł w gabinecie.</p>
<p>Gdy drzwi się za nim zamknęły, rozległ się głośny gwar
wykrzykników.</p>
<p>— Dlaczego?! Nie rozumiem, dlaczego?</p>
<p>— Ależ to okropne! Kraj jest w rozpaczliwym, dosłownie
w rozpaczliwym położeniu! Doprawdy nie widzę nikogo, kto
by prezesa mógł w tym zastąpić!</p>
<p>Wareda pokiwał głową.</p>
<p>— Obraził się, oczywiście obraził się, że wbrew jego wskazówkom zmarnowali Bank Zbożowy.</p>
<p>Nagle wśród chwilowej ciszy zza drzwi gabinetu doleciał
podniesiony głos Dyzmy:</p>
<p>— Pisz pan, do cholery ciężkiej, kiedy panu mówię! Basta!</p>
<p>Usłyszeli przyciszone cykanie maszyny do pisania.</p>
<p>— Mnie się zdaje — zaczęła pani Przełęska — że na
postanowienie pana prezesa wpłynęła głównie kwestia jego
uczuć, miłości dla mojej siostrzenicy. Przecie pobrali się
zaledwie przed kilku miesiącami. Urząd zaś premiera pochłania więcej godzin, niż ich zawiera doba. A prezes jest
naturą głęboko uczuciową, chociaż to umie ukryć. My kobiety
znamy się na tym.</p>
<p>— O tak! — potwierdziła hrabianka Czarska.</p>
<p>Rehlf wzruszył ramionami.</p>
<p>— Moim zdaniem, zarówno panie, jak i pan pułkownik
mylicie się, i to grubo. O ile obserwowałem działalność prezesa
Dyzmy oraz o ile go znam osobiście, ten człowiek nie jest
zdolny do kierowania się względami na osobiste sprawy.</p>
<p>— To mąż stanu całą gębą! — zawołał wojewoda Szejmont.
— Jeżeli teraz odmówił, widocznie ma jakieś głębsze powody
natury politycznej.</p>
<p>— Ależ kraj stacza się ku przepaści!</p>
<p>— Nam się tak zdaje — uśmiechnął się wojewoda — nam się
tak zdaje. Ale w gruncie rzeczy nie jest tak źle. Jestem pewien,
że prezes, który się na sprawach ekonomicznych lepiej od nas
rozumie, nie widzi jeszcze tak wielkiego niebezpieczeństwa,
by osobiście musiał śpieszyć na ratunek.</p>
<p>— Przecie już raz ratował! I to jak skutecznie!</p>
<p>— Cincinnatus — rzekł sentencjonalnie wojewoda — daje
się oderwać od pługa tylko w razie ostatecznego niebezpieczeństwa.</p>
<p>— Tak, tak! — zawołała z egzaltacją jedna z pań. — Wówczas stanie u steru i uratuje naszą ojczyznę!</p>
<p>— Niezwykły człowiek — rzekł drżącym głosem doktor
Litwinek.</p>
<p>— Wielki człowiek — zaakceptował wojewoda.</p>
<p>— Nagle z kąta rozległ się długi, skrzeczący śmiech.</p>
<p>Ponimirski dotychczas siedział cicho, a że nikt nań nie
zwracał uwagi, nie zauważono jego ironicznej miny. Żorż
przysłuchiwał się i wreszcie nie wytrzymał. Śmiał się teraz
zataczając się na krześle.</p>
<p>— Z czego się pan śmieje? — obrażonym tonem zapytał
wojewoda.</p>
<p>Żorż zerwał się, urwał z miejsca śmiech, kilkakrotnie
próbował założyć monokl, lecz ręce mu tak się trzęsły, że nie
mógł sobie dać z nim rady. Był zdenerwowany i wzburzony do
ostatnich granic.</p>
<p>— Z czego? Nie z czego, moi państwo, tylko z kogo?! Z was
się śmieję, z was! Z całego społeczeństwa, z wszystkich kochanych rodaków!</p>
<p>— Panie!…</p>
<p>— Milczeć! — wrzasnął Ponimirski i jego blada twarzyczka
chorowitego dziecka zrobiła się czerwona z wściekłości. — Milczeć! Sapristi! Z was się śmieję! Z was! Elita Cha, cha, cha…
Otóż oświadczam wam, że wasz mąż stanu, wasz Cincinnatus,
wasz wielki człowiek, wasz Nikodem Dyzma to zwykły oszust,
co was za nos wodzi, to sprytny łajdak, fałszerz, i jednocześnie
kompletny kretyn! Idiota, nie mający zielonego pojęcia nie
tylko o ekonomii, lecz o ortografii. To cham, bez cienia
kindersztuby, bez najmniejszego okrzesania! Przyjrzyjcie się
jego mużyckiej gębie i jego prostackim manierom! Skończony
tuman, kompletne zero! Daję słowo honoru, że nie tylko
w żadnym Oksfordzie nie był, lecz żadnego języka nie zna!
Wulgarna figura spod ciemnej gwiazdy, o moralności rzezimieszka. Sapristi! Czy wy tego nie widzicie? Źle powiedziałem, że on was za nos wodzi! To wy wywindowaliście
to bydlę na piedestał! Wy ludzie pozbawieni wszelkich rozumnych kryteriów! Z was się śmieję, głuptasy! Z was!
Motłoch!…</p>
<p>Nareszcie udało mu się włożyć monokl. Obrzucił wszystkich pogardliwym spojrzeniem i wyszedł trzaskając drzwiami.</p>
<p>Doktor Litwinek przerażonym i zdumionym wzrokiem
przesunął po twarzach obecnych: na każdej był zakłopotany
uśmiech, pełen politowania.</p>
<p>— Co to znaczy? — zapytał. — Kto to ten pan?</p>
<p>Pani Przełęska odezwała się:</p>
<p>— Niech pan wybaczy, panie dyrektorze, to mój siostrzeniec, a szwagier prezesa. Zwykle bywa spokojny… jest
niespełna rozumu.</p>
<p>— To wariat — wyjaśnił wojewoda.</p>
<p>— Biedny chłopak — westchnęła panna Czarska.</p>
<p>— Aha — uśmiechnął się doktor Litwinek — no, oczywiście, wariat.</p>
</div>
</body>
</text>
</TEI>